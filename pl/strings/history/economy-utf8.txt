<b>Ożywienie gospodarcze<b>

Na początku średniowiecza całą Europę pokrywały gęste lasy. Około roku tysięcznego wielkie połacie lasów zniknęły z powierzchni Ziemi, a kolejne szły pod wyręb, by ustąpić miejsca rozwijającym się w zastraszającym tempie uprawom i pastwiskom. Ziemie były żyzne i mało kamieniste dzięki epoce lodowcowej. Dwa wynalazki przyczyniły się do przyspieszenia wyrębu lasów Europy i zwiększenia ilości produkowanej żywności. Pierwszym było chomąto wynalezione w Chinach, które dotarło także na zachód. Ten rodzaj uprzęży pozwalał na efektywniejsze wykorzystanie siły pociągowej, bez ryzyka zadławienia się zwierzęcia. Drugim wynalazkiem był ciężki pług kołowy, docierający na większą głębokość i skuteczniej rozrywający korzenie wyciętych drzew. Zwiększenie produkcji rolnej doprowadziło w szybkim tempie do zwielokrotnienia populacji ludzkiej i ożywienia gospodarczego w Europie.

Nadwyżki ludności niepotrzebne już do pracy na wsi przenosiły się do miast, które wciąż rozrastały się w odpowiedzi na zapotrzebowanie tworzącego się większego rynku zbytu. Żywność i produkty nowych gałęzi przemysłu (krawiectwo, szkutnictwo, produkcja narzędzi) sprzedawano na powstających wciąż targowiskach. Królowie wspierali powstawanie dużych miast, bowiem ludność w nich mieszkająca była łatwiejsza do kontrolowania przez centralną władzę niż niepokorni feudałowie. Mieszkańcy miast płacili też podatkami, a nie feudalnymi usługami. To właśnie w miastach pojawiły się zalążki klasy średniej, zajmującej się handlem, produkcją przemysłową i pożyczaniem pieniędzy. Kupcy, dzięki bogactwu i wpływom, zaczęli aspirować do współrządzenia miastami. 

Rzemieślnicy i kupcy zaczęli organizować się w cechy, zwane też gildiami. Związki te kontrolowały ceny i wielkość produkcji, podnosiły jakość usług albo produktów i organizowały szkolenie nowych adeptów poprzez system czeladniczy. To zapewniało wysoką jakość produkowanych przedmiotów i znakomite warunki bytowe dla członków gildii. Skupiali się oni zazwyczaj w jednej części miasta, tworząc swoiste kolonie, stąd też nazwy ulic, takie jak Kuźnicza, Rzeźnicza, Nożownicza. Gildie tworzyły też silne bloki polityczne we władzach miast.

Rosnąca wymiana handlowa doprowadziła do prawdziwego boomu produkcyjnego. To z kolei ożywiło bankierstwo, skoncentrowane w trzynastym stuleciu głównie na terenie północnej Italii. Rozpoczynający nowe przedsięwzięcia ludzie potrzebowali zastrzyków gotówki. Poza tym pieniądze potrzebne były, aby przełamać bariery handlu wymiennego. Italia miała ogromne nadwyżki finansowe dzięki rozwojowi handlu w basenie Morza Śródziemnego, głównie z Lewantem. Złoty floren z Florencji stał się najpopularniejszą monetą średniowiecza.
