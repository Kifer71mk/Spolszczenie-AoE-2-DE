<b> Saraceni (od roku 613)<b>

Saracenami nazywano najpierw plemiona nomadów z okolic pomiędzy dzisiejszą Syrią a Arabią Saudyjską. W szerszym kontekście w średniowieczu nazwa ta przylgnęła do wszystkich Arabów z Bliskiego Wschodu. Te koczownicze plemiona w sto pięćdziesiąt lat utworzyły ogromne imperium. Ich podboje możliwe były dzięki wierze i wysokiemu morale. Podążając za naukami proroka Mahometa, zamierzali nawracać na swoją wiarę całą planetę.

W roku 613 prorok Mahomet ustanowił nową religię zwaną islamem. Powszechnie ignorowany w swojej rodzinnej Mekce, przeniósł się do Medyny, gdzie zyskał licznych popleczników. Po śmierci w roku 632 jego nauki zostały zebrane w świętej księdze islamu nazwanej Koranem. W roku 634 wyznawcy proroka rozpoczęli dżihad, świętą wojnę. W ciągu pięciu lat podbili Egipt, Syrię i Palestynę. Tolerowali jednak na tych ziemiach żydów i chrześcijan, ponieważ byli oni także prześladowani przez Bizancjum.

W ciągu następnych 60 lat zarówno Afryka Północna, jak i Persja dostały się we władanie muzułmanów. Na początku ósmego stulecia Saraceni z Tangeru najechali Półwysep Iberyjski i podbili królestwo Wizygotów, ustanowione po upadku Rzymu. Na wschodzie odbili Azję Mniejszą z rąk Bizantyjczyków i usiłowali zdobyć Konstantynopol kombinowanym atakiem z lądu i morza. Mury miasta wytrzymały jednak ataki z lądu, a flota saraceńska została rozgromiona. Na zachodzie Karol Młot, władca Franków, powstrzymał najazd saraceński w roku 732 pod Poitiers.

Rozwścieczone klęskami na zachodzie, siły islamskie zwróciły się na wschód. W roku 750 przekroczyły rzekę Indus i dotarły przez terytorium Indii na północ, w pobliże granicy chińskiej. 

W roku 656 świat muzułmański został rozdarty wojną domową pomiędzy Szyitami i Sunnitami. Frakcje te różniły się w kilku punktach, między innymi w kwestii kalifatu i tego, kto ma interpretować Koran. Rezultatem niemal 60-letniej wojny był rozpad państwa muzułmańskiego na część rządzoną przez Szyitów (Egipt i dzisiejszy Irak) oraz Sunnitów (Półwysep Iberyjski). Od tego momentu, oba państwa islamskie prowadziły niezależną politykę.

Muzułmańska Hiszpania była w początkach średniowiecza najpotężniejszym z królestw. Muzułmanie, żydzi i chrześcijanie żyli w nim we względnej harmonii, a z ich związków powstała przebogata cywilizacja. Był to okres rozkwitu sztuki, architektury i nauki. Niestety, około roku 1000 państwo to rozpadło się na szereg wojujących ze sobą księstw. Wojna domowa sprzyjała powolnej rekonkwiście półwyspu przez królestwa Aragonii i Kastylii, która dokonała się w 1492 roku. 

Azja Mniejsza i Bliski Wschód zostały podbite przez tureckich muzułmanów na początku jedenastego stulecia. W odpowiedzi na prośbę o pomoc, z Europy wyruszyła seria krucjat, a ich celem było odzyskanie Palestyny z rąk Turków. Niezależne państwa muzułmańskie musiały oddać Palestynę oraz wybrzeża Morza Śródziemnego pierwszym krzyżowcom, ale już pod koniec XII wieku wielki przywódca muzułmanów, Saladyn, zjednoczył Egipt, Syrię i mniejsze królestwa i wyparł chrześcijan z Jerozolimy.

Państwa muzułmańskie utrzymywały niepodległość jeszcze długo po zakończeniu średniowiecza, a niektóre z nich powoli ewoluowały w dzisiejsze narody Bliskiego Wschodu i Afryki Północnej. Niestety, popadły w ruinę, kiedy Europejczycy wytyczyli własne szlaki handlowe z Azją w piętnastym i szesnastym stuleciu.
