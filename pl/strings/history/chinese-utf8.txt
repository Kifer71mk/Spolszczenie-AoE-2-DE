<b>Chińczycy (581 do 1644)<b>

Chiny zostały ponownie połączone w roku 581, po długim okresie wojen domowych, przez dynastię Sui. Przez następne 1000 lat Chiny były jednym z największych i najbardziej nowoczesnych państw świata. Dzięki izolacji były w stanie wytworzyć własną, unikalną kulturę, którą rozpowszechniły na całą Azję.

Cesarz sprawował władzę niemal absolutną, będąc Synem Niebios. Jednakże kataklizmy i inne zagrożenia były dowodami na to, że niebiosa cofnęły władcy swoje poparcie, co mogło wywołać rewolty przeciw jego boskości. Stanowiska państwowe od szczebla lokalnego, przez prowincję, aż po urzędników władz centralnych obsadzano Mandarynami. Można było zostać mandarynem po zdaniu wielu egzaminów dotyczących służby cywilnej, nie mniej ważne było również poznanie konfucjanizmu.

Dynastia Tang rządziła Chinami od roku 618 do 907. Pod jej rządami państwo stało się bogate, wielkie i potężne. Rozwinięto handel zagraniczny i zainteresowanie sztuką w wyższych klasach społeczeństwa. Wynaleziono druk i proch. Ostatnie stulecie rządów Tangów to czas wielkich rewolt chłopskich, ale i wewnętrznych walk pomiędzy wodzami, których władza cesarska nie potrafiła już kontrolować. Lata 907-960 to okres Pięciu Dynastii. Północne Chiny dostały się pod władzę barbarzyńców, a południowe podzieliły się na dziesięć rywalizujących ze sobą państw. W jednym z nich generał Zhao Kuangying zdołał stworzyć taką potęgę, która zjednoczyła wszystkie państwa, stanowiąc podstawę dynastii Song. Jego spadkobiercy połączyli ponownie Chiny w ciągu następnych 20 lat.

Dynastia Song rządziła sporą częścią Chin aż do roku 1279. Był to okres rozkwitu sztuk, w tym malarstwa. Miało też miejsce wielkie ożywienie gospodarcze dzięki zamorskiemu handlowi. Rosła liczba ludności, rozbudowywano miasta, rozwijała się gospodarka pieniężna i produkcja przemysłowa. Żadne europejskie miasto nie mogło się równać z Xi’an, Pekinem czy Kantonem, z których każde miało po dwa miliony mieszkańców.

Bogactwo Chin przyciągało wrogów. Mongołowie rozpoczęli atakowanie Państwa Środka w roku 1206. W 1276 zakończyli podbój Chin dynastii Song i przenieśli stolicę do Pekinu. Wspaniały rozkwit ekonomiczny państwa zakończył się wraz z inwazją Mongołów, która kosztowała życie niemal 30 milionów ludzi. Mongolska dynastia Yuan zjednoczyła ponownie państwo i uczyniła z niego wielką potęgę militarną i gospodarczą. Chińskie wpływy przeniknęły do całej Azji. Trzykrotnie zdobywano Hanoi, a Birma płaciła wielkie kontrybucje. Rozwinięto handel z Indiami, Arabią i Zatoką Perską. W tym właśnie okresie Marco Polo dotarł do Chin.

Kataklizmy i wysokie podatki były przyczyną wielkich buntów społecznych w czternastym stuleciu. Buddyjscy mnisi rosną w siłę, stając się podporą ruchu Czerwonych Turbanów, tajnego stowarzyszenia zwalczającego władzę Pekinu. W roku 1356 buntownicy opanowują Nanjing i usuwają Mongołów z Pekinu 12 lat później, powołując dynastię Ming. Ta dynastia pozostawia po sobie zjednoczone państwo, które dotrwa do dwudziestego wieku. Dynastia Ming doprowadza do wielkiego rozkwitu Chin, ale jednocześnie zamyka się na handel międzynarodowy i likwiduje Jedwabny Szlak.

Warto zauważyć, że z Chin epoki średniowiecza pochodzą: kompas, taczki, liczydło, uprząż, strzemiona, zegary, kucie żelaza, stal, papier, czcionki i druk, papierowe pieniądze, proch strzelniczy oraz ramię sterowe. 
