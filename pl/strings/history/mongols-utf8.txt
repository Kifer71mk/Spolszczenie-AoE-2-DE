<b>Mongołowie (1206 do 1405)<b>

Mongołowie to plemiona koczownicze ze stepów Azji Centralnej. Byli to nieustraszeni wojownicy, którzy walczyli pomiędzy sobą o dostęp do pastwisk i najeżdżali rozwinięte cywilizacje na południu i wschodzie. Na początku trzynastego stulecia Mongołowie zjednoczyli się i ruszyli na podbój świata. Podążając śladami Hunów, przodków sprzed niemal tysiąca lat, utworzyli jedno z największych imperiów, jakie widział świat.

Mongołowie zamieszkiwali równiny na południe od jeziora Bajkał, czyli tereny dzisiejszej Mongolii. W okresie największego rozkwitu ich imperium rozciągało się od Korei, poprzez niemal całą Azję (włącznie z Chinami), aż do europejskiej części Rosji i wybrzeży Morza Bałtyckiego. Zajęli także sporą część Azji Mniejszej, w tym dzisiejszy Irak, Iran, Afganistan, Pakistan, Tybet, część Indii, Birmy oraz Wietnamu.

Mongolskie klany zjednoczył na początku trzynastego stulecia Temudżyn, zwany Czyngis-chanem (co oznaczało wielkiego władcę). Jego ambicją było władanie całą ziemią pomiędzy dwoma oceanami, Atlantyckim i Spokojnym. Rozpoczynając podboje z armią liczącą niespełna 25 tysięcy wojowników, wzmacniał swoje siły żołnierzami z podbitych plemion, aż był w stanie zaatakować Chiny w 1211 roku. Zajął Pekin w roku 1215, a kampania ta kosztowała życie niemal 30 milionów ludzi. Następnie Mongołowie skierowali się na zachód, zdobywając w 1220 roku Bucharę, znane podówczas miasto leżące na Jedwabnym Szlaku. Miasto zrównano z ziemią, a wszystkich mieszkańców wymordowano.

Po śmierci Czyngis-chana w roku 1227 jego trzeci syn Ugedej kontynuował podbój północnych Chin i wyruszył na Europę. Zdobył i zniszczył Kijów, po czym dotarł na równiny Węgier. Gdy Ugedej zginął w roku 1241, armie mongolskie wycofały się, by uzgodnić sprawę sukcesji po wodzu. Europa została oszczędzona, bowiem w późniejszym okresie mongolscy najeźdźcy zajęli się Bliskim Wschodem oraz południem Azji. Wnuk Czyngis-chana zdobył w 1258 roku Bagdad. Większość ze 100 tysięcy mieszkańców miasta została wymordowana. W roku 1260 armia egipskich mameluków (wojowników wywodzących się z niewolników sułtana) pokonała siły mongolskie na terenie dzisiejszego Izraela, likwidując tym samym zagrożenie dla świętych miejsc i miast islamu.  

Kubilaj-chan, inny z wnuków Czyngis-chana, dokończył podboju Chin w roku 1279, ustanawiając dynastię Yuan. Dwie inwazje na Japonię zakończyły się poważnymi klęskami w latach 1274 i 1281. Kubilaj-chan zmarł w roku 1294 w Chinach. Rozpoczął się upadek potęgi mongolskiej w Azji i na pozostałych podbitych terenach. W roku 1368 dynastia Yuan została obalona i nastąpiła era dynastii Ming.

W roku 1370 wojownik o turecko-mongolskich korzeniach ogłosił się spadkobiercą Czyngis-chana i usiłował wskrzesić Imperium Mongolskie. Nazywał się Timur Lenk (Timur Chromy, Tamerlan dla Europejczyków, 'Książę zniszczenia' dla Azjatów). Na czele stu tysięcy jeźdźców wdarł się na tereny dzisiejszej Rosji i Persji, walcząc głównie z innymi muzułmanami. W roku 1398 zdobył Delhi i nakazał wymordować 100 tysięcy jego mieszkańców. Wyruszył także na zachód, pokonując na terenie dzisiejszej Syrii egipskich mameluków. W 1402 roku zdołał rozgromić wielką armię turecką w pobliżu Ankary. Tuż przed całkowitym zniszczeniem Imperium Osmańskiego nagle zmienił plany. Zmarł podczas marszu na Chiny w roku 1405. Bardziej mu zależało na zdobywaniu bogactw i niszczeniu wszystkiego, co napotkał po drodze, niż na budowaniu wielkiej, jednolitej potęgi. To sprawiło, że olbrzymie imperium odziedziczone przez synów rozpadło się wkrótce po jego śmierci.
