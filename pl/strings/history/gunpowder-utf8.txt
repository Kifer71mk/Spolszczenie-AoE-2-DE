<b>Wynalezienie prochu<b>

Chińczycy posiadali proch już na początku naszej ery i znaleźli dla niego zastosowanie militarne, choćby przy napędzaniu rakiet. Była to broń siejąca więcej strachu niż zniszczenia. Chińczycy eksperymentowali także ze sztucznymi ogniami. Nie zdawali sobie jednak sprawy z przydatności prochu jako materiału wybuchowego i jego właściwości pozwalających na wystrzeliwanie pocisków. 

Z czasem proch dotarł na zachód, gdzie Europejczycy znaleźli dla niego bardziej mordercze zastosowania. Najstarsza rycina przedstawiająca broń palną, jaka zachowała się do naszych czasów, datowana jest na rok 1326. To antyczne działo wystrzeliwało coś na kształt grubej włóczni, nie kulę. Europejczycy mieli już wtedy za sobą niemal półwiecze eksperymentowania z prochem. Najstarsza zachowana receptura produkcji prochu datowana jest na rok 1260 i przypisywana jest brytyjskiemu wynalazcy i mnichowi Rogerowi Baconowi. W roku 1340 w powszechnym użyciu były już kule ołowiane, żelazne i kamienne. Anglicy zastosowali działa podczas bitwy pod Crécy w roku 1346, ale nie ma zapisków na temat ich użyteczności i skuteczności.

<i>Działa<i>

Kilka stuleci prób i błędów doprowadziło w końcu do stworzenia efektywnej broni prochowej. Jednym z największych problemów było wyprodukowanie prochu, który spalałby się szybko, gwałtownie i równomiernie. Kolejnym było zaprojektowanie dział, które byłyby bezpieczne. Marna technologia zbierała krwawe żniwo wśród dawnych artylerzystów. Służba przy działach była bardziej niebezpieczna niż narażanie się na ich ostrzał. Król szkocki Jakub II zginął w roku 1460, właśnie podczas eksplozji działa.

Działa oraz produkcja prochu zostały ostatecznie udoskonalone i w połowie XV wieku zaczęły stanowić poważne zagrożenie dla wroga. Stało się to jasne, gdy w roku 1453 potężne bombardy wypaliły salwę ogromnych kamiennych kul, obracając w perzynę mury Konstantynopola. I chociaż do upadku miasta przyczyniły się otwarte boczne wrota, to jednak zrobienie wyłomu w murach pozwalało na przeprowadzenie ataku na miasto.

Działa w epoce średniowiecza były używane podczas oblężeń do niszczenia murów i podczas otwartych bitew do ostrzeliwania zwartych formacji nieprzyjaciela. Ich zdolność do przebijania pionowych ścian wymusiła zmiany konstrukcyjne nowych zamków. Użyteczność dział na polach bitwy była ograniczona ich małą mobilnością. Zbyt wiele czasu zabierało przeniesienie ich na nowe stanowiska.

<i>Broń ręczna<i>

Około roku 1350 pojawiają się ryciny przedstawiające wiele rodzajów ręcznej broni palnej. Były to przeważnie prymitywne urządzenia, składające się z rozszerzonej na jednym końcu rury, którą zatykano ładunkiem. Do tego celu używano lontu (sznura nasyconego wolniej palącym się prochem), który doprowadzał do eksplozji ładunku w rurze i wyrzucenia zatykającego ją pocisku. Celowanie z tego rodzaju broni było praktycznie niemożliwe. Były one skuteczne jedynie w sytuacji, gdy wielu ludzi strzelało do zwartej formacji po krzywej balistycznej. W roku 1450 broni palnej używano w większości europejskich armii. Łuki oraz kusze zachowały się jako broń miotająca piechoty aż do wieku szesnastego, gdyż nadal pozostawały bronią efektywną i do tego niedrogą.
