<b>Działania wojenne w średniowieczu<b>

Zwykło się podkreślać dominującą rolę rycerstwa na polach bitew od roku 800 do 1400. Rycerze odziani w zbroje płytowe z kopiami w dłoni szarżowali na szeregi nieprzyjaciela, miażdżąc i taranując, dopóki nie napotkali godnego siebie przeciwnika. Era rycerstwa miała zakończyć się, gdy piesze formacje zdobyły broń skutecznie niwelującą przewagę jazdy (broń palna) i stworzyły nowe formacje (regimenty pikinierów). Taki właśnie obraz średniowiecznych wojen dominował w naszej świadomości, ponieważ ówczesna sztuka i literatura gloryfikowały szlachtę, pomijając znaczenie piechoty składającej się głównie z plebsu. Widzimy wciąż szeregi jazdy szarżującej na wroga, ale to raczej fałszywy obraz tamtych czasów. 

Oddziały piechoty stanowiły najważniejszy element armii średniowiecznych. Walczyły w pierwszej linii i ostrzeliwały wroga (najpierw z łuków, potem z broni palnej). Rola piechoty była nieoceniona podczas oblężeń, i to po obu stronach murów. 

Działania wojenne w średniowieczu polegały głównie na operacjach oblężniczych. Do bitew na otwartych polach dochodziło sporadycznie. Armie odtwarzały swoiste partie szachów, zajmując najważniejsze zamki i miasta, unikając jednocześnie starć, w których mogłyby ponieść zbyt duże straty. 

W tych rzadkich przypadkach, kiedy dochodziło do bitew na otwartej przestrzeni, rycerze byli najgroźniejszą siłą. Ale zwycięstwo zazwyczaj zależało od zarządzania połączonymi siłami jazdy, piechoty i strzelców. Niezwykle ważne były czynniki takie, jak umiejętny dobór terenu, morale wojska, silne przywództwo, dyscyplina i taktyka.
