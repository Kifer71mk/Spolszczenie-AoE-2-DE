<b>Wikingowie (500 do 1100)<b>

Wikingowie (ludzie północy, przez Rzymian nazywani Germanami) byli ostatnim z barbarzyńskich ludów, które terroryzowały Europę. Przybywali na łupieżcze wypady ze Skandynawii na smoczych łodziach (zwanych tak ze względu na motywy rzeźbione na wysokich dziobach i rufach). Dokonywali szybkich wypadów na wybrzeża, rabując, co się dało, i znikając, zanim przybyły wojska zdolne stawić im opór. Z czasem jednak stali się bardziej śmiali. Bywało, że osiedlali się w najważniejszych częściach Europy.

Jako poganie nie mieli oporów przed zabijaniem księży i rabowaniem kościołów. Ich brutalność i brak litości budziły grozę. Z drugiej jednak strony byli znakomitymi rzemieślnikami, żeglarzami, odkrywcami i handlarzami.

Wikingowie pochodzili z terenów dzisiejszej Norwegii, Szwecji i Danii. Oni i ich potomkowie panowali nad całym basenem Morza Bałtyckiego, sporą częścią Rosji, Normandią we Francji, Anglią, Sycylią, południowymi Włochami i częścią Palestyny. Odkryli Islandię w roku 825 (byli tam już irlandzcy mnisi) i osiedlili się na niej w 875. W 985 roku skolonizowali Grenlandię. Wielu uważa, że spenetrowali terytorium Nowego Świata na 500 lat przed Kolumbem. 

Rozpoczęli najazdy i osadnictwo we wschodnich krainach basenu Morza Bałtyckiego w szóstym i siódmym stuleciu. Pod koniec VIII wieku wyprawiali się daleko w głąb największych rzek Rosji i budowali forty na przylegających do nich ziemiach. W dziewiątym stuleciu zdobyli Kijów, a w roku 907 flota 2000 łodzi (80000 ludzi) zaatakowała Konstantynopol. Bizantyjski cesarz zdołał jednak wykupić się bardzo lukratywnymi warunkami handlu.

Wikingowie uderzyli na zachodnią Europę dopiero w ósmym stuleciu. Dunowie uderzyli i złupili znaną wyspę-klasztor Lindisfarne u północno-wschodnich wybrzeży Anglii, rozpoczynając erę najazdów. Kolejne wyprawy na Anglię, Francję i Niemcy przybierały na sile. Osadnictwo było traktowane jako baza do dalszych wypadów. Osady wikińskie w północno-zachodniej Francji zwane były Normandią (od Normanów - ludzi północy).

W roku 865 wielka armia duńska najechała Anglię i podbiła większą część jej terytorium na ponad dwa stulecia. Jednym z ostatnich władców całej Anglii przed rokiem 1066 był Kanut, który jednocześnie rządził Danią i Norwegią. W roku 871 wielka armada okrętów popłynęła w głąb Sekwany, by złupić Paryż. Oblegano miasto przez niemal dwa lata, odstąpiono po zapłaceniu wysokiej kontrybucji i zezwoleniu na bezkarne złupienie zachodniej Francji. 

W roku 911 król Francji uczynił przywódcę wikingów księciem w zamian za przyjęcie chrześcijaństwa i zaprzestanie najazdów. Z księstwa Normandii pochodziło wielu walecznych rycerzy, wliczając w to Wilhelma I, który podbił Anglię w roku 1066, Roberta Guiscarda i jego ród, który odbijał Sycylię z rąk Arabów pomiędzy 1061 a 1091 rokiem, oraz Baldwina I, króla Jerozolimy.

Napady wikingów ustały pod koniec X wieku. Dania, Szwecja i Norwegia zostały królestwami i większa część energii ich władców skierowana została na podporządkowanie sobie własnego terytorium. Rozpowszechnianie się chrześcijaństwa spowodowało zanik dawnych pogańskich wierzeń. Normanowie zostali wchłonięci przez cywilizacje, które najechali. Okupanci Anglii stali się Anglikami, Normanowie zostali Francuzami, a Rusowie przekształcili się w Rosjan.
