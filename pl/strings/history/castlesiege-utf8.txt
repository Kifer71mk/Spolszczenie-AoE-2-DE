<b>Zdobywanie zamków<b>

Pod koniec średniowiecza najczęstszym zajęciem żołnierzy była obrona bądź zdobywanie zamków, co było zrozumiałe, zważywszy na ilość tych budowli i ich znaczenie strategiczne. Do utrzymania zamku wystarczyła niewielka liczebnie załoga, do jego zdobycia potrzebna była ogromna armia. Atakujący musieli mieć liczne wojska, by kontrolować przylegające do zamku ziemie, walczyć z ewentualnymi odsieczami i szturmować sam zamek bądź oblegać go. A to było bardzo kosztowne. 

Gdy armia zbliżała się do zamku, okoliczni mieszkańcy chronili się w nim, zabierając ze sobą cały dobytek, w tym żywność i broń. Jeśli spodziewano się długiego oblężenia, odmawiano wstępu do zamku wieśniakom, którzy nie nadawali się do walki - głównym powodem była oszczędność żywności. Znane są też liczne przypadki wypędzania ludzi poza mury miast. W czasie oblężenia Rouen przez króla Henryka V obrońcy wygnali z miasta wszystkich chorych i biednych. Anglicy odmówili przepuszczenia ich przez swoje linie. Starcy, kobiety i dzieci zostali uwięzieni na przedpolu i trwali tam, konając z głodu całymi tygodniami, dopóki nie wynegocjowano warunków poddania twierdzy.

Gdy wroga armia podeszła pod zamek, można było podjąć natychmiastowe negocjacje dotyczące poddania się, zwłaszcza jeśli w zamku bądź mieście było za mało ludzi do obrony. Atakujący, po zerwaniu takich rozmów, z rozwagą planowali atak frontalny. Jeśli pierwszy atak został odparty albo wydawał się atakującym zbyt ryzykowny, rozpoczynano oblężenie. Oficjalnym momentem rozpoczęcia oblężenia był pierwszy wystrzał artylerii oblężniczej. Wycofanie się bez ważnych powodów z oblegania było traktowane jako dyshonor. 

Długie oblężenie było czymś w rodzaju wydarzenia towarzyskiego. Piętnastowieczne oblężenie Neuss trwało zaledwie kilka miesięcy, ale atakujący zdołali w tym czasie wybudować ogromne obozowisko z tawernami i kortami tenisowymi. Możni tego świata czuli się wręcz komfortowo, udawali się na miejsce w towarzystwie swoich rodzin. Kupcy i rzemieślnicy z pobliskich miejscowości przybywali na pole bitwy, by oferować swoje usługi armii.

<i>Formalności dotyczące oblężeń<i>

W owym okresie historycznym zdobycie miasta bądź zamku z marszu należało do rzadkości. Ataki były aktami desperacji albo odbywały się przy pomocy zdrajców bądź szpiegów. Jeśli garnizon zamkowy nie był zbyt słaby, atak oznaczał bezsensownie wysokie straty w ludziach. Bardziej opłacalne było rozpoczęcie regularnego oblężenia, obwarowanego wieloma zasadami, co może trwało długo, ale pozwalało uniknąć przeciągających się walk. Z kolei obrońcy uważali poddanie się bez walki za akt zdrady, dlatego też oblężenie trwało, dopóki nie runęły mury. Jeśli w zamku nie było właściciela, zarządzający nim kasztelan czy inny urzędnik mógł poddać zamek na warunkach honorowych, po odpowiednio długiej obronie, podczas której nie nadeszła odsiecz. Kasztelanowie mieli kontrakty, w których szczegółowo określano zakres ich obowiązków i okoliczności, w których poddanie zamku nie będzie karane.

W przypadkach, gdy obrońcy odmawiali poddania się albo było to dla nich dyshonorem, przyjmowano, iż po udanym szturmie nie należy im się nawet odrobina łaski. Zwykli żołnierze czy też mieszkańcy byli często mordowani, a sam zamek grabiony. Schwytanych rycerzy zachowywano przy życiu z nadzieją na okup. Każdy z atakujących otrzymywał część łupów. Tego typu rozwiązania były stosowane jako zachęta podczas negocjacji o poddanie twierdzy, oczywiście po określonej liczbie dni oblężenia. Angielski król Henryk V po zdobyciu Caen w roku 1417 zezwolił swojej armii na całkowite splądrowanie miasta, by ukarać obrońców za ich nieugiętą postawę. Zabito wszystkich mężczyzn wziętych do niewoli w mieście, prócz kapłanów. Następne miasto na drodze króla, Bonneville, poddało się po zaledwie siedmiu dniach oblężenia bez odsieczy, gdyż obie strony zgodnie uznały, iż nie ma szans na jej nadejście. 

Krak des Chevaliers był jednym z najbardziej znanych zamków krzyżowców w Ziemi Świętej, nadal możemy go podziwiać na terenie dzisiejszej Syrii. Broniony przez braci szpitalników, przetrzymał ponad tuzin oblężeń i ataków w stutrzydziestoletniej historii krucjat. Arabowie zdobyli go w roku 1271. Historia jego zdobycia była niezwykła. 

Arabowie nie przypuścili szturmu na główne wrota Krak des Chevaliers, ponieważ wyłom w tym miejscu prowadziłby ich do ciągu wąskich przejść i do drugich, jeszcze solidniejszych wrót. Zamiast tego uderzyli na południowe mury, podminowując uprzednio wieżę w południowo-zachodnim narożniku. To pozwoliło im na przedostanie się poza zewnętrzny pas murów. Zamiast jednak atakować potężną warownię wewnętrzną, zastosowali podstęp. Za pomocą gołębia pocztowego przesłali garnizonowi broniącemu zamku wiadomość od Wielkiego Mistrza z decyzją o poddaniu zamku. Otoczeni przez przeważające siły wroga, pozbawieni szans na zwycięstwo obrońcy poddali zamek, mając świadomość, że wiadomość została sfałszowana, ale dzięki temu zdołali zachować honor.

<i>Miny<i>

Najważniejszym problemem podczas szturmowania zamków lub ufortyfikowanych miast było zniszczenie murów obronnych. Rozwiązaniem mogło być na przykład podkopywanie i podminowanie jednej z sekcji muru, co doprowadzało do jej zawalenia się. Było to możliwe tylko do momentu, gdy zamki zaczęto otaczać fosami, lub po osuszeniu fosy. Nie było takiej możliwości, kiedy mury stawiano na litej skale.

Górnicy drążyli długi tunel w kierunku murów, a potem schodzili aż pod jego fundamenty. Sklepienie tunelu podtrzymywały drewniane stemple, zwłaszcza w sekcji znajdującej się pod murami. Po wykonaniu podkopu podpalano stemple, co osłabiało ściany wykopu i w efekcie doprowadzało do zawalenia się fragmentu muru ponad nim. Wyłom w murze pozwalał na przeprowadzenie bezpośredniego ataku na zamek. Gdy takie tunele krzyżowały się, dochodziło do walk pod ziemią.

<i>Oblężenie<i>

Armia oblegająca zajmowała pozycje wokół zamku, by uniemożliwić ucieczkę załodze. Okoliczna ludność była brana w niewolę. Rozsyłano patrole po całej okolicy, a ich zadaniem było wypatrywanie armii idącej z odsieczą i zdobywanie zaopatrzenia. Głównodowodzący analizowali wnikliwie sytuację, by ocenić, czy warto prowadzić oblężenie, czy też da się zdobyć zamek przy pomocy szturmu. Jeśli istniała możliwość wycieńczenia obrońców głodem, wojska szczelnie otaczały zamek i walczyły jedynie z idącymi mu z odsieczą oddziałami. Jeśli jednak zdecydowano się na atak, do wyboru były następujące możliwości:

*  Podkopanie części murów.
*  Wybranie odpowiedniego fragmentu muru
   do zniszczenia przy pomocy miotanych głazów 
   (albo dział, ale te nie były 
   zbyt efektywne aż do roku 1540, 
   który zakończył tę erę).
*  Wybranie fragmentu wykopu i fosy 
   do zasypania.
*  Budowa machin oblężniczych i drabin do 
   wspinania się na mury.
*  Wyszukanie wrót albo słabszej sekcji muru 
   do użycia tarana.

Szybkość prac przygotowawczych do ataku była wprost proporcjonalna do potrzeby zdobycia zamku, spodziewanych korzyści i posiadanej siły. Jeśli atakujący mieli spore zapasy, nie oczekiwano odsieczy, a obrońcy mogli się poddać po spełnieniu warunków honorowych, to przygotowania do szturmu były raczej przedstawieniem, a nie faktyczną pracą. Jeśli jednak brakowało zapasów, a odsiecz mogła nadejść lada dzień, przygotowania szły całą parą dzień i noc. 

Kiedy zakończono przygotowania, obrońcy otrzymywali ostatnią szansę na poddanie się.

<i>Sprzęt oblężniczy<i>

Sprzętu oblężniczego używano do pokonywania murów oraz innych fortyfikacji zamkowych przy jednoczesnym maksymalnym zabezpieczeniu jak największej liczby żołnierzy biorących udział w ataku. Większość z machin projektowana była do niszczenia i rozbijania murów. Oprócz prostych w budowie drabin, do najpopularniejszych machin oblężniczych w średniowieczu należały trebusze, mangonele, wieże oblężnicze i tarany.

Gdy dokonano wyłomu, natychmiast podtaczano w to miejsce wieże oblężnicze, z których ochotnicy przeprowadzali atak. Ludzi tych nazywano często „straceńcami”, a to z powodu małych szans na przeżycie. Jeśli jednak udało im się przeżyć, byli najlepiej wynagradzanymi ludźmi w armii, dla nich były awanse, zaszczyty i łupy.

Trebusze były ogromnymi katapultami poruszanymi przez gigantyczne przeciwwagi, zazwyczaj wyrzucające w powietrze całe skrzynie wielkich głazów. Przyciągano do ziemi długie ramie miotające i ładowano kamienie. Kiedy wypuszczano ramię, przeciwwaga spadała, wystrzeliwując ładunek po balistycznej trajektorii. Miotane tak pociski opadały łagodnym łukiem i nadawały się świetnie do rażenia obrońców stojących na murach, wieżach i hurdycjach. Uszkodzenie nimi pionowych murów było bardzo trudnym zadaniem, ponieważ pociski spadały raczej pionowo na ich szczyty. Trebusze ustawiano zwykle poza zasięgiem strzału z łuku, by obrońcy nie zdołali ich podpalić. Używano ich najczęściej do niszczenia drewnianych dachów i wzniecania pożarów po wystrzeleniu zapalonych ładunków. 

Mangonela była odmiennym rodzajem katapulty zasilanej skręconymi linami albo pasami skóry. Koło zapadkowe naciągało liny, tak by po wypuszczeniu pociągnęły za sobą ramię z ładunkiem. Gdy ramie uderzało w ogranicznik, ładunek z kosza był wyrzucany z wielką siłą w powietrze. Dzięki ustawieniu ograniczników można było zmieniać kąt lotu pocisków. Mangonele dawały bardziej płaskie trajektorie miotanych ładunków w porównaniu z trebuszami, ale miały podobną moc. Odpowiednia ilość mangoneli ostrzeliwujących ten sam fragment murów mogła doprowadzić do jego zawalenia się. Wystrzelone pociski i fragmenty zniszczonego muru były używane do wypełnienia wykopu bądź fosy, a nawet mogły ułatwić wspięcie się na mury po stosach odłamków.

Wieże oblężnicze były przysuwane do murów, tak by z opuszczanych pomostów atakujący mogli przedostać się na blanki. Żołnierze mogli w ten sposób opanować szczyty murów i doprowadzić do bezpośredniego starcia z obrońcami. Wieże były ogromnymi konstrukcjami. Obijano je mokrymi skórami, by uniknąć podpalenia. Były dość trudne do poruszenia ze względu na wagę i rozmiary. Mogły być pchane bądź ciągnięte przy pomocy bloków znajdujących się w pobliżu murów. Drogę dla wieży należało uprzednio oczyścić i przygotować, na przykład wyściełając ją deskami, by zniwelować wszelkie nierówności terenu. Z najwyższego pomostu wieży łucznicy mogli strzelać do obrońców na murach. Żołnierze wchodzili na drabiny umieszczone wewnątrz wieży, gdy zbliżyła się ona do murów. Atak przy pomocy wież oblężniczych nigdy nie był zaskoczeniem dla obrońców, choćby ze względu na rozmiar i czas przygotowań. Mogli oni wzmocnić obronę danego fragmentu muru. Usiłowali także zaczepić haki na zbliżającej się wieży i tym sposobem ją przewrócić. Inne machiny wojenne mogły ostrzeliwać wybrany fragment murów do ostatniej chwili przed atakiem, dezorganizując tym obronę. Jeśli oddział atakujących wdarł się tą droga na mury, za nim podążała cała masa żołnierzy, który zazwyczaj zdobywali zamek.

Taran składał się z długiego drzewca i potężnej, metalowej głowni, zwisających na masywnej, zadaszonej ramie podtaczanej pod wybrany fragment murów bądź pod bramę. Gdy już znalazł się na pozycji, rozkołysano ramię i uderzano głownią w cel. Siła uderzeń dokonywała wyłomu w drewnianych bramach i kamiennych ścianach, otwierając drogę do ataku. Zadaszenie tarana pokrywano mokrymi skórami, aby nie zostało podpalone z murów. Obsługiwanie było bardzo niebezpieczne. Wróg zrzucał z góry głazy, lał wrzątek albo roztopiony tłuszcz. Jeśli nawet udawało się rozbić wrota, pozostawało do pokonania kilka krat i kolejne, wewnętrzne bramy. Podczas oblężenia Tyru w latach 1111-1112 broniący się Arabowie wpadli na genialny pomysł obrony przed taranem.

Atakujący łucznicy oraz kusznicy kryli się za ogromnymi drewnianymi tarczami, zwanymi pawężami. Wąskie szczeliny strzelnicze w górnej części pawęży pozwalały na prowadzenie ognia z ukrycia. Król Anglii Ryszard Lwie Serce zginął trafiony przez bełt, gdy wychylił się zza pawęży.
