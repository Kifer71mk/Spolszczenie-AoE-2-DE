<b>Koreańczycy (314 - 1598)<b>

W czasach wczesnego europejskiego średniowiecza Korea była podzielona na trzy rywalizujące ze sobą królestwa: Koguryo na północy, Paekcze na południowym zachodzie i Silla na południowym wschodzie. W VII wieku w sojuszu z Chinami Silla podbiła pozostałe królestwa, a następnie usunęła stamtąd swoich dotychczasowych chińskich sojuszników. Władza centralna Silli upadła jednak w VIII-IX wieku pod presją lokalnych magnatów. Korea zjednoczyła się ponownie pod nazwą Koryo w X wieku, a jej terytoria w 993 roku sięgały aż do rzeki Amnok. W 1170 roku cywilna władza arystokratów została obalona w wyniku przewrotu wojskowego i krajem przez kolejnych sześćdziesiąt lat rządzili wojskowi.

W 1231 roku nastąpił najazd Mongołów i trwająca 30 lat wojna. Mongołowie w końcu zmusili Koryo do zawarcia pokoju w 1258 roku. Pod rządami Mongołów Koryo zdołało zachować odrębność kulturową, próbując udowodnić swoją wyższość nad najeźdźcami poprzez osiągnięcia na polu artystycznym.

Reforma ziemska, powstanie nowej biurokracji, słabnące wpływy buddyzmu i rozwój konfucjanizmu ok. 1400 roku stały u początków nowego państwa, Chosonu, które rządziło Koreą aż do XX wieku. Duży wpływ polityczny i kulturalny na Choson wywierały Chiny. Korea stała się ważnym centrum nauki, czemu dopomogło wynalezienie ruchomej czcionki i techniki drzeworytniczej ok. 1234 roku.

Największym sprawdzianem dla dynastii Choson był najazd samurajów japońskich w 1592, którzy rzekomo planowali podbój Chin. Chociaż siedem lat walk doprowadziło do spustoszenia większości obszarów Półwyspu Koreańskiego, Japończycy zostali zmuszeni do wycofania się, ponieważ ich floty nie były w stanie zapewnić zaopatrzenia. Wielki koreański admirał Yi Sun-Shin pokonał Japończyków na morzu. Kluczem do zwycięstw Koreańczyków były ich innowacyjne okręty-żółwie, wyposażone w działa. Japończycy nie mieli odpowiedzi na tę powolną, acz potężną broń.
