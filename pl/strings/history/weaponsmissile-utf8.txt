<b>Broń miotająca<b>

Łuki we wszelkich odmianach miały ogromne znaczenie na średniowiecznych polach bitew. Używano ich do bezpośredniego rażenia wybranych celów podczas walk i oblężeń. W niektórych przypadkach używano ich do masowego ostrzeliwania terenu.

Ostrzał pozwalał na zadawanie przeciwnikom obrażeń z dużej odległości. Łucznicy, należący do wojsk lekkozbrojnych, powodowali spore straty i obniżali morale wroga, zanim jeszcze doszło do starcia bezpośredniego. Jeśli takim atakiem udało się osłabić oddziały przeciwnika albo ostudzić ich bitewny zapał, szanse na zwycięstwo znacznie wzrastały.

<i>Łuki<i>

W średniowieczu używano wielu odmian łuków, na przykład krótkich, refleksyjnych czy długich. Łuki krótkie miały 3 do 4 stóp długości i były dość łatwe w obsłudze. Była to broń bardzo rozpowszechniona, chyba najczęściej spotykana w owych czasach. Zasięg strzału był średni, podobnie jak jego siła i celność, posługiwanie się nim wymagało jedynie podstawowego przeszkolenia.

Łuk refleksyjny pochodzi z Azji. Konstruowano go z kawałków drzewa oraz fragmentów kości. Miał budowę warstwową, która w znacznej mierze decydowała o jego sile. Od łucznika wymagał dużej wprawy. Ten stosunkowo krótki łuk był ulubioną bronią jeźdźców, zwłaszcza Mongołów i innych koczowniczych ludów azjatyckich. Jedna z odmian łuku refleksyjnego była wyginana podczas produkcji w przód (poprzez ogrzewanie parą i gięcie laminatu). Tak ukształtowane łuki były jeszcze mocniejsze, ale jednocześnie wymagały ogromnej siły i wielkiego kunsztu strzelca.

Łuk długi powstał na terenie Walii i szybko rozprzestrzenił się na całą Anglię. Był to sześciostopowy łuk wykonany z jednego kawałka drewna, zazwyczaj z cisu. Strzelał trzystopowymi strzałami (jardowymi). Wyposażano je w szerokie groty używane przeciw piechocie (znakomite do przebijania skórzanej zbroi i powodujące głębokie rany) i wąskie groty przeciw ciężkozbrojnym (do przebijania kolczug i zbroi płytowych). Strzelanie z takich łuków wymagało praktyki; dobrze wyszkoleni strzelcy potrafili oddać do sześciu znakomicie mierzonych strzałów na minutę. Łuk długi miał ogromny zasięg i wielką siłę rażenia. Duże oddziały strzelców wyposażonych w ten rodzaj łuków były swoistą bronią masowej zagłady na polach średniowiecznych bitew. Były one zdolne zarówno do rażenia bezpośredniego wybranych celów, jak i do ostrzału zaporowego określonego terenu pola walki.

Anglicy zachęcali do używania łuków długich poprzez organizację wielu turniejów strzeleckich na swoich ziemiach. Wszelkie inne zawody sportowe nie mogły odbywać się w niedziele. Dzięki temu armia angielska miała spore możliwości rekrutacji wyszkolonych łuczników. Każde z angielskich hrabstw musiało dostarczyć rokrocznie określoną ich ilość. Nie było z tym żadnych problemów, gdyż wojsko dobrze płaciło za te usługi. 

<i>Kusze<i>

Kuszę znano już w starożytnych Chinach, ale z naszego punktu widzenia została ponownie wynaleziona w Europie około roku 900. Posiadała spory zasięg i miała większą siłę ognia niż większość znanych łuków, ale jej załadowanie wymagało sporo czasu. Przeciętny strzelec potrafił oddać dwa strzały na minutę.

Strzał następuje po uwolnieniu cięciwy przy pomocy mechanizmu spustowego. By załadować kuszę, należy oprzeć ją o ziemię i przytrzymać stopą. Cięciwę można naciągnąć ręcznie, można też użyć specjalnego kołowrotka. Kusza strzela bełtami, które są o wiele krótsze od tradycyjnych strzał. Bełty posiadają lotki (pióra) dla stabilizacji toru lotu i ostre metalowe groty.

Kusznicy wyposażeni byli powszechnie w pawęże, za którymi się chronili podczas przeładowywania kusz. Były to wysokie tarcze wyposażone w drewniane uchwyty. Oddziały kuszników kryły się za całymi ścianami ustawianymi z tych tarcz, by naciągnąć ponownie cięciwy. Gdy strzelali, tylko kusze i głowy strzelców były widoczne ponad osłonami. Jeśli zmuszono ich do walki na otwartym polu, na przykład przeciw łucznikom, zazwyczaj następował odwrót.  

Kusza była zabójczą bronią, tym bardziej popularną, że nie wymagała od obsługujących ją żołnierzy długiego szkolenia. Nawet początkujący wojownik mógł zostać dobrym strzelcem po podstawowym szkoleniu, a jeden celny strzał mógł pozbawić życia rycerza, który spędził wiele lat na doskonaleniu swoich umiejętności. Kuszę uznawano w pewnych kręgach za broń niehonorową (zazwyczaj twierdzili tak rycerze), gdyż preferowała niewyszkolonych żołnierzy. Ryszard I dwukrotnie został raniony strzałami z kuszy. Drugi raz okazał się fatalny w skutkach. Wizja śmierci tak szlachetnego człowieka z rąk byle ciury przerażała szlachetnie urodzonych. W XII wieku papież Innocenty III wciągnął kuszę na listę broni zakazanych, uznając ją za niegodną rycerza.
