<b>Hiszpanie (Od 712)<b>

Historię średniowiecznej Hiszpanii można podzielić na trzy główne części: Hiszpania Wizygotów, Hiszpania muzułmańska oraz Rekonkwista, czyli odbicie Hiszpanii przez chrześcijan.

Półwysep Iberyjski wchodził w skład Cesarstwa Rzymskiego i został porzucony w dobie jego upadku, gdyż Cesarstwo nie miało środków, aby bronić go przez najazdami barbarzyńców, którzy przynieśli zniszczenie samemu Rzymowi. Półwysep znalazł się w dużej części pod okupacją migrujących barbarzyńców, Wizygotów, którzy napływali z obszarów dzisiejszej południowo-zachodniej Rosji, wypierani przez Hunów. Wizygoci przyjęli chrześcijaństwo i zamieszkiwali środek półwyspu przez kilka stuleci.

Kiedy w VIII wieku jeden z możnowładców wizygockich zwrócił się o pomoc do muzułmanów z Afryki Północnej w walce z królem, drzwi do ekspansji muzułmańskiej poprzez Cieśninę Gibraltarską zostały otwarte. W ciągu następnych 50 lat muzułmanie zajęli większą część Półwyspu Iberyjskiego, pozostawiając poza swoimi obszarami wpływów tylko niewielkie tereny w górach i na północy. Muzułmanie, inaczej zwani Maurami, szybko przeobrazili Hiszpanię w jedną z najbardziej zaawansowanych cywilizacji europejskich w dobie Średniowiecza. Prosperowała ona w oparciu o rolnictwo, handel, bicie monet oraz rzemiosło. Duże korzyści przynosiło też rozpowszechnianie wiedzy w świecie muzułmańskim. Kordoba stała się wtedy największym i najwspanialszym po Konstantynopolu miastem w Europie, liczącym ponad 500 tys. mieszkańców, ze wspaniałą architekturą i niezwykłą biblioteką. Była ważnym ośrodkiem sztuki, kultury i nauki.

Na przeszkodzie pokojowi i dobrobytowi stanęły jednak niepokoje wewnętrzne - lokalni władcy rywalizowali o wpływy, a obszary te najeżdżali zarówno chrześcijanie z północy, jak i Maurowie z Afryki Północnej. Do połowy XIII wieku Hiszpania Maurów zmniejszyła się do jednego królestwa Grenady. Królestwa chrześcijańskie z północy stopniowo wydzierały Maurom władzę, chociaż ich działania często były niweczone, ponieważ walczyły między sobą. Oddzieliła się również Portugalia, tworząc odrębne królestwo. Muzułmańskiej Grenadzie udało się przetrwać kilka wieków dzięki daninie płaconej chrześcijanom z północy i umiejętnej dyplomacji. Jednak w 1469 roku Izabela I Kastylijska poślubiła Ferdynanda II Aragońskiego, co doprowadziło do zjednoczenia obu rywalizujących królestw chrześcijańskich i zwiastowało upadek muzułmańskiej Hiszpanii.

Średniowieczna Hiszpania była światem kontrastów. Wieloetniczne społeczeństwo łączyło w sobie wpływy łacińskie, żydowskie, chrześcijańskie, arabskie i muzułmańskie, tworząc wyjątkową i bogatą kulturę. Jednak w tym samym czasie wiele z tych kultur ścierało się ze sobą gwałtownie. Rekonkwista trwała ponad osiem wieków, przypominając krucjaty w Ziemi Świętej i tworząc atmosferę okrucieństwa i nietolerancji. Rycerze chrześcijańscy, którzy w końcu usunęli Maurów z półwyspu, zyskali reputację najlepszych wojowników Europy.

Na początku pamiętnego 1492 roku, w którym Krzysztof Kolumb pod patronatem królowej Izabeli odkrył dla Europejczyków Nowy Świat, Grenada poddała się siłom Aragonii i Kastylii.
