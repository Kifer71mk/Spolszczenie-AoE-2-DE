<b>Renesans<b>

Z początkiem czternastego stulecia Europa weszła w niemal 400-letni okres przejściowy zwany renesansem (odrodzeniem). Renesans jest pojęciem umownym, trudno określić, kiedy okres ten się rozpoczął i kiedy zakończył. Łączył jednakowoż wszystkie wydarzenia, które pozwoliły wyrwać się z mroków barbarzyństwa i doprowadziły do przekroczenia granic osiągniętych przez największe cywilizacje starożytności. 

Wiele czynników uaktywnionych w średniowieczu doprowadziło do rozpoczęcia się odrodzenia. Jednym z nich było ponowne odkrycie nauki. Pierwsze zajęcia na Uniwersytecie Oxfordzkim rozpoczęto w roku 1264. W roku 1400 w Europie działało już ponad 50 uniwersytetów. Debaty naukowe prowadzone były dzięki odkrywaniu antycznych dokumentów, przechowanych przez Arabów i masowo tłumaczonych na łacinę. Europejczycy natrafili na Arabów w Ziemi Świętej, na Sycylii i w Hiszpanii. Odkryte na nowo prace greckiego matematyka Euklidesa stały się podstawą do nauki tego przedmiotu dopiero w dziewiętnastym stuleciu. Arabowie dostarczyli także nowego sposobu liczenia, opartego na systemie dziesiętnym. Zainteresowanie nauką nabrało tempa po wynalezieniu prasy drukarskiej około roku 1450.

Drugim czynnikiem było podniesienie poziomu życia, zwłaszcza w wielkich ośrodkach handlowych Italii. Krucjaty otworzyły Europejczykom oczy na bogactwa Wschodu, na jedwab, przyprawy, bawełnę. Kupcy z Wenecji, Genui i Florencji oraz innych miast regionu zdominowali handel pomiędzy Europą a Bliskim Wschodem. Zgromadziwszy wielkie bogactwa, kupcy ci zapragnęli posiadać w domach dzieła sztuki. Rzeźba, malarstwo, architektura, muzyka, poezja i literatura zyskały nowy wymiar, wychodząc daleko poza ramy religijne, jakie dominowały w średniowieczu. Sztuka europejska zaczęła się "humanizować".   

Odrodzenie nastąpiło także dzięki postępowi technicznemu, który gwarantował lepsze zbiory i usługi. Manufaktury, gospodarstwa i handel wykroczyły daleko poza osiągnięcia starożytnych. Chęć zysku wyzwoliła w ludziach wynalazczość i głód poszukiwań. Klasa średnia, wywodząca się z kupców i rzemieślników, zaczęła interesować się wpływami politycznymi. 

Już w roku 1500 narody Europy przodowały w wielu dziedzinach techniki nad pozostałymi kulturami. Energia wyzwolona podczas odkryć geograficznych, poszukiwania nowych szlaków handlowych, reformacji i nieustannej rywalizacji politycznej uczyniła z Europy dominujący region na wiele następnych stuleci.
