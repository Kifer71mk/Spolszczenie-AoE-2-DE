<b>Upadek feudalizmu<b>

<i>Zmiany polityczne<i>

W początkowym okresie średniowiecza ziemie Europy Zachodniej podzielone były na całą masę feudalnych włości. Królowie, pomimo tytularnego zwierzchnictwa nad feudałami, nie byli w stanie ich kontrolować, a narody istniały bardziej jako skupiska etniczne niż polityczne byty. Pod koniec średniowiecza silni władcy kontrolowali Anglię, Hiszpanię, Portugalię i Francję. W krainach tych odebrano feudałom ich znaczenie i potęgę polityczną.

Wilhelm Zdobywca ustanowił pierwszą silną monarchię w Europie po zdobyciu tronu Anglii w roku 1066. Po pięciu latach, jakie upłynęły od zwycięstwa pod Hastings i całym szeregu kolejnych potyczek z pomniejszymi przeciwnikami, rozpoczął umacnianie swojej władzy. Jedną szóstą wszystkich ziem uznał za królewską własność. Połowę z pozostałych ziem rozdał jako lenno normańskim baronom, którzy byli jego wasalami. Czwarta cześć ziem przypadła kościołowi, a reszta została podzielona pomiędzy Anglosasów. Wszyscy feudałowie musieli uznać zwierzchnictwo króla. Ogłoszono przejęcie przez koronę wszystkich zamków, zabroniono prowadzenia wojen pomiędzy możnowładcami, a królewska moneta zyskała wyłączność w obrocie płatniczym. To były pierwsze kroki na drodze do całkowitego zniesienia feudalizmu, choć nie wszystkich przestrzegano, zwłaszcza w późniejszych czasach, gdy zabrakło tak stanowczego władcy jak Wilhelm.

W dwunastym stuleciu król Anglii Henryk II utworzył zalążki sądów i skarbu państwa, co było podwaliną służby publicznej. Sądy kanclerskie przechowywały zapisy praw i królewskich transakcji, a ministerstwo finansów, jak nazwa wskazuje, zarządzało skarbcem króla. Funkcje w obu tych instytucjach nie były dziedziczone, zatem można było bez trudu wymieniać złych urzędników. Pracujący w nich ludzie otrzymywali wynagrodzenie za pracę, co czyniło ich w pełni zależnymi tylko od woli króla. 

W roku 1215 nielubiany król Jan bez Ziemi został zmuszony do podpisania dokumentu noszącego nazwę Magna Carta (Wielka Karta Swobód), nadającego feudałom masę uprawnień i stwierdzającego, że także król podlega prawom ziemskim. Feudałowie mieli odtąd wpływ na decyzje królewskie poprzez Wielką Radę. Zapisy Magna Carta miały kilka ważnych interpretacji w późniejszych stuleciach, na przykład w dziedzinie ustalania podatków. Gdy w późniejszym okresie jeden z władców nie wypełniał postanowień Karty, baronowie zbuntowali się i zaprowadzili w 1264 roku własne rządy poprzez rozszerzoną Wielką Radę, którą nazwano parlamentem. Nowy parlament składał się nie tylko z możnowładców, ale także hierarchów kościoła i przedstawicieli największych miast. 

Chociaż rządy parlamentarne nie trwały długo, zaledwie 15 miesięcy, to instytucji parlamentu nie można już było zignorować. W owych czasach tylko parlamentowi przysługiwała zmiana prawa. Nie można było także wprowadzać nowych podatków bez jego zgody. Jeśli król potrzebował pieniędzy, nawet na krótki okres czasu (na przykład podczas Wojny Stuletniej), musiał w zamian oddawać parlamentowi jakąś cześć swojej władzy. Parlament i służba cywilna z wolna zyskiwały na ważności, aż okazały się gotowe do zarządzania całym państwem, bez względu na potęgę króla czy bunty szlacheckie.

Podczas gdy król, służba cywilna i parlament ograniczali przywileje feudalne od góry, także i od dołu wywierano wielki wpływ na tę klasę posiadaczy. Wiele rozmaitych czynników wpływało na przyspieszenie uwłaszczenia chłopów pańszczyźnianych, miasta rozrastały się w szybkim tempie, barbarzyńcy zaprzestali najazdów, a cały kontynent w czternastym wieku spustoszyła dżuma. 

<i>Czarna Śmierć<i>

Dżuma, zwana także czarną śmiercią, uderzyła na Europę niespodziewanie, ale za to z ogromnym impetem w połowie czternastego stulecia. Została najprawdopodobniej przywleczona z centralnej Azji i pojawiła się w basenie Morza Czarnego w roku 1346. Rozprzestrzeniła się na południowy zachód, na basen Morza Śródziemnego i przez wybrzeża atlantyckie dotarła na północ w rejon Bałtyku. W roku 1348 opanowała Hiszpanię i Portugalię, w 1349 Anglię i Irlandię, w 1351 Szwecję, a w 1353 państwa bałtyckie i Rosję. Tylko odległe i rzadko zaludnione regiony zostały oszczędzone. Jak wykazały najnowsze badania, zmarła jedna trzecia do połowy ludności Europy, Bliskiego Wschodu, Afryki Północnej oraz Indii. 

Czarna śmierć była odmianą dżumy, infekcji wirusowej, która występuje do dzisiaj i nadal jest śmiertelnie niebezpieczna. Zakażenie następowało przez kontakt z wydzielinami pcheł, które piły krew zakażonych szczurów. Pchły, szukając nowych nosicieli, przeskakiwały na kolejnych ludzi, roznosząc zarazę. Nazwa pochodzi od pojawiających się rozległych zmian martwiczo-zgorzelinowych na skórze, przyjmujących ciemną barwę. Ofiary miały wysoką gorączkę i wpadały w malignę. Większość umierała w ciągu 48 godzin, ale niewielka ilość ludzi zdołała przezwyciężyć chorobę.

Całe miasta powymierały i zniknęły więzi pomiędzy poddanymi a ich panami. Ludzie znający się na uprawie i hodowli zaczęli być cenieni, a masowe przenosiny do miast nasiliły się, jak tylko zniknęło zagrożenie zarazą.
