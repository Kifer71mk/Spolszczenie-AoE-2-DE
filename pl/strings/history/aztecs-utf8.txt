<b>Aztekowie (1325 do 1521)<b>

Po 1100 roku doszło do walki o polityczną kontrolę nad ludnymi i żyznymi obszarami środkowej doliny meksykańskiej. Stopniowo najpotężniejsi stali się Aztekowie - prawdopodobnie plemię pochodzące z północy, które przywędrowało do doliny i osiadło w niewielkim mieście nad brzegiem jeziora. Była to społeczność, która ponad wszystko ceniła umiejętności wojskowe i to dało Aztekom przewagę nad pozostałymi plemionami rywalizującymi o władzę w regionie. Do końca XV wieku Aztekowie stali się imperium militarnym i kontrolowali cały obszar środkowego Meksyku, pobierając daniny od rywali.

Aztecka kultura opierała się na dokonaniach kultur wcześniejszych. Rolnictwo Azteków stało na zaawansowanym poziomie i mogło wyżywić bardzo dużą liczbę ludności. Cywilizacja ta wzniosła niezwykłe wielkie budowle oraz przodowała w wielu innych dziedzinach sztuki. Aztekowie byli biegli w obróbce metali, ale nie znali żelaza. Przy braku odpowiednich zwierząt pociągowych nie mieli powodów, aby korzystać z koła.

Jednym z najbardziej charakterystycznych elementów kultury Azteków było ich wyjątkowe upodobanie do składania ofiar. Azteckie mity nakazywały każdego dnia karmić Słońce ludzką krwią, aby miało siłę wzejść się ponad horyzont. Ofiary z ludzi składano na wielką skalę - kilka tysięcy ludzi zabitych na ołtarzu jednego dnia nie należało wcale do rzadkości. Ofiarom często odcinano głowę, obdzierano je ze skóry, a serce wycinano. Ofiary składano na samej górze wysokich piramid, tak aby być bliżej Słońca, a krew mogła spływać po schodach na sam dół. Chociaż gospodarka Azteków opierała się głównie na kukurydzy, ludzie wierzyli, że zbiory zależą od regularnego dostarczania krwi ofiarnej.

Nieustające zapotrzebowanie na rytualne ofiary powodowało, że Aztekowie tolerowali sprawowanie jedynie luźnej kontroli nad miastami satelickimi. Częste bunty były okazją do pozyskiwania nowych jeńców. W czasie pokoju organizowano tzw. wojny kwietne, służące jako sprawdzian odwagi i umiejętności wojennych oraz do pozyskiwania nowych ofiar na ołtarz. Walczono drewnianymi pałkami, aby raczej ogłuszyć i okaleczyć przeciwnika, niż zabić. Podczas walk na śmierć i życie używano pałek wyposażonych w obsydianowe ostrza.

Pomimo osiągnięć na polu gospodarki i sztuki, z perspektywy czasu Aztekowie okazali się społeczeństwem podupadającym. Nie wynaleźli żadnej znaczącej technologii, doktryny religijnej czy teorii politycznej. Przybycie Hiszpanów na początku XVI wieku położyło kres ich cywilizacji. Wyniszczeni chorobami, które przywieźli wcześni europejscy handlarze, Aztekowie ulegli niewielkiej hiszpańskiej armii, uzbrojonej w stal, broń palną i niewielką liczbę konnicy. Okrucieństwo Azteków przyczyniło się do ich upadku, zapewniając Hiszpanom wielu sprzymierzeńców w Meksyku wśród ludności nieazteckiej.
