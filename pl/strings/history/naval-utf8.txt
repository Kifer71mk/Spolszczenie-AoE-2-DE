<b>Flota wojenna<b>

Zapotrzebowanie na okręty wojenne dramatycznie zmalało po tym, jak Cesarstwo Rzymskie opanowało basen Morza Śródziemnego. Nie istniała w owym czasie inna potęga dysponująca flotą, a piraci przestali być zagrożeniem. Po upadku Cesarstwa Zachodniego na jego gruzach zaczęły rozwijać się nowe cywilizacje, a i piraci znów pojawili się na szlakach morskich. Okręty wojenne musiały powrócić do łask, by bronić ziem przed najazdami, strzec szlaków handlowych i wzmocnić potęgi militarne państw. 

<i>Okręty Bizancjum<i>

Bizantyjczycy posiadali jedną z najpotężniejszych flot średniowiecza. Flota była kluczem do przetrwania i rozszerzania wpływów imperium. Mury obronne Konstantynopola były potężne i mogły się oprzeć najeźdźcom, ale tylko drożne morskie szlaki zaopatrzeniowe gwarantowały przetrzymanie każdego oblężenia. Dopóki flota mogła dostarczać zaopatrzenie, miasto było bezpieczne.

Najpowszechniej stosowanym okrętem w średniowiecznej flocie był dromon, udoskonalona wersja starożytnych okrętów wojennych, takich jak na przykład triery. Klasyczny dromon był wąski i długi. Napęd stanowiło 50 do 200 wioseł i łacińskie żagle. Maszty stawiano pośrodku dziobowej i rufowej części pokładu. Dromon miał także wysunięty dziób, by wbijać się w burty jednostek nieprzyjaciela. Klasyczne starcie z udziałem tej jednostki wyglądało następująco: najpierw taranowano wrogi statek bądź uszkadzano go przy pomocy ostrzału, następnie chwytano go, używając haków, i przeprowadzano klasyczny abordaż.

Bizantyjczycy z powodzeniem używali tajnej broni, zwanej greckim ogniem. Była to mieszanka chemikaliów, która zapalała się wkrótce po zetknięciu się z powietrzem. Pompowano ją skórzanymi wężami na pokłady wrogich statków bądź umieszczano wewnątrz bomb. Była to zabójcza broń w stosunku do drewnianych konstrukcji, decydująca w starciach bizantyjsko-arabskich. Tajemnica greckiego ognia była ściśle strzeżona, jego receptura zaginęła bezpowrotnie.

<i>Okręty śródziemnomorskie<i>

Napędzane wiosłami okręty wojenne zwane galerami pozostały najpopularniejszymi jednostkami bojowymi na Morzu Śródziemnym niemal do końca średniowiecza, gdyż wody te nie znały potężnych sztormów. W tym czasie do miana prawdziwych potęg urastały miasta Italii, takie jak Genua czy Wenecja, które rozwinęły się dzięki handlowi morskiemu z Lewantem. Także muzułmanie budowali swoje floty, by ożywić handel i konkurować z Bizancjum i innymi chrześcijanami o władzę nad wodami Morza Śródziemnego. Rozpoczęcie krucjat w jedenastym wieku przygnało na te wody wiele rodzajów okrętów budowanych na północy Europy, co doprowadziło do stopniowej ewolucji w dziedzinie szkutnictwa.

<i>Okręty europejskie<i>

Germańskie plemiona, które zajęły tereny północnej Europy około roku pięćsetnego, zbudowały kilka rodzajów nowych okrętów. Klasyczne statki handlowe były szerokokadłubowe i miały głębokie zanurzenie. Z początku posiadały jeden maszt, ale z czasem, gdy jednostki były coraz większe, dodano i drugi. Normanowie zwali je knaar. Wiemy dzisiaj wiele o tych okrętach, ponieważ w roku 1960 podniesiono wrak jednego z nich z dna portu w Danii. Na pokładach tych jednostek Anglosasi i wikingowie wyruszali w większość wypraw handlowych i łupieżczych. Z czasem jednostki te ewoluowały w kogi, najpopularniejsze statki kupieckie późnego średniowiecza. Te jednostki o głębokim zanurzeniu projektowano z myślą o maksymalnej ładowności i łatwej obsłudze.

Walki na morzu były w Europie odzwierciedleniem bitew lądowych. Na dziobach i rufach kog budowano wieże strzelnicze dla łuczników. Załogi walczących statków ostrzeliwały się wzajemnie podczas zbliżania, ale chodziło jedynie o maksymalne zmniejszenie liczby żołnierzy przeciwnej strony. Gdy okręty stawały burta w burtę, dochodziło do walki bezpośredniej o przejęcie kontroli nad wrogą jednostką. Okręty w tej części świata nie posiadały taranów. Nie było też żadnej broni, która mogła uszkodzić kadłub do tego stopnia, by zatopić jednostkę. Oczywiście do czasu wynalezienia działa, a to miało miejsce dopiero w czternastym stuleciu. Około 400 okrętów wojennych Anglii i Francji, z ogromną ilością żołnierzy i łuczników na pokładach, starło się w roku 1340 w typowej dla średniowiecza bitwie pod Sluis. Okręty stały tuż obok siebie, a ich załogi wzajemnie się ostrzeliwały lub walczyły w zwarciu. 

Pierwsze działa montowano na dziobach i rufach okrętów. Małych dział ustawianych pod relingami używano do ostrzeliwania nieprzyjacielskich załóg. W roku 1406 wybudowano pierwszy angielski okręt przystosowany do prowadzenia walki z wykorzystaniem broni tego typu. Nazwano go Christopher of the Tower. Pod koniec średniowiecza wiele okrętów miało działa, które mogły przedziurawić kadłuby wrogich jednostek.

Długie łodzie wikingów, drakkary, służyły bardziej do celów transportowych niż wojennych. Wikingowie rzadko walczyli na ich pokładach. Jeśli już to robili, łączyli kilka łodzi, by utworzyć platformy, na których można było walczyć w zwarciu. Napędem tych jednostek były wiosła, ale w ósmym albo dziewiątym wieku dołączono do nich żagiel. Chociaż drakkary wydają się bardzo kruche i nieprzystosowane do pokonywania oceanów, współczesne eksperymenty dowiodły, że były zdolne do takich rejsów. Dodanie żagli może też tłumaczyć, dlaczego wikingowie wyruszyli na dalsze wypady w dziewiątym wieku.

Irlandzki curragh był niewielką łodzią używaną raczej do przybrzeżnego handlu, ale potrafił też zapuścić się na ocean. Łodzie te budowano, rozciągając skóry na drewnianym żebrowaniu. Były one smołowane, by zapewnić wodoszczelność. Te niezwykle lekkie konstrukcje były napędzane pojedynczym żaglem albo wiosłami. Na spienionych wodach można było rozłożyć skórzany pokład, co czyniło te jednostki praktycznie niezatapialnymi. Irlandzcy mnisi wyruszali na wyprawy po północnym Atlantyku na takich właśnie łodziach i dotarli na Islandię przed wikingami. Krążą też opowieści o mnichach, którzy dotarli aż do Ameryki.

Krzyżowcy, wyruszając na swoich okrętach na Morze Śródziemne, doprowadzili do bezpośredniego kontaktu pomiędzy marynarzami i szkutnikami z południa oraz północy. Południowcy zaczęli adaptować do swoich potrzeb elementy z kogi, takie jak szerokie kadłuby i kwadratowe żagle. Ci z północy poznali kompas, ster i trójkątne żagle łacińskie. 

<i>Chińskie okręty<i>

Najlepszymi budowniczymi okrętów w średniowieczu byli zapewne Chińczycy. Ich dżonki były najdoskonalszymi ze znanych jednostek pływających. Były to statki posiadające znakomitą ładowność, sterowność i przystosowane do żeglugi w każdych warunkach. W roku 1405 chiński admirał Zheng He wybudował ogromną flotę i z 25 tysiącami marynarzy na pokładach wyruszył na wyprawę po południowo-zachodnim Pacyfiku i Oceanie Indyjskim. Jednakże ówcześni władcy Chin wzgardzili jego wyczynami i odkryciami. I tak najlepsze okręty świata poszły w zapomnienie.
