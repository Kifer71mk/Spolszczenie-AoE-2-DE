<b>Organizacja<b>

W porównaniu ze współczesnymi narodowymi siłami zbrojnymi armie feudalne były naprawdę mało skomplikowanymi organizacjami. W średniowiecznym wojsku nie było stałych dywizji, oddziałów czy korpusów. Gdy zwoływano armię feudalną, każdy z wasali podążał na miejsce zbiórki z rycerzami, łucznikami i pieszymi, jakich od niego wymagano. Tam też następował dalszy podział wojsk stosownie do klas, rycerze wyruszali w osobnej formacji, podobnie jak piechota i łucznicy.

Oddziały specjalne, takie jak obsługa machin czy dział oblężniczych, były najmowane na każdą z kampanii. Na przykład Turcy wynajęli chrześcijańskich artylerzystów do walk o Konstantynopol. 

W średniowieczu najemnik był poważanym powszechnie zawodem. Wojownicy łączyli się w oddziały, które poszczególni możnowładcy (bądź bogate miasta) wynajmowali jako kompleksowe siły zbrojne. Istniały także wyspecjalizowane kompanie najemników. Dla przykładu 2000 genueńskich kuszników walczyło po stronie armii francuskiej podczas bitwy o Crécy w roku 1346. Inne kompanie z kolei składały się z wielu formacji. Zazwyczaj oceniano je po ilości kopii. Jedna kopia to ekwiwalent orszaku zbrojnego jeźdźca, poruszającego się w towarzystwie konnych, pieszych i strzelców. Kompania składająca się ze stu kopii liczyła zazwyczaj kilkuset żołnierzy. Od tego systemu wzięło się używane do dzisiaj określenie „wolni strzelcy” w oryginale „freelance”. 

System dowodzenia armią feudalną polegał na strukturach równoległych. Niewiele manewrów planowano przed bitwami, zatem wymagał on dość dużej liczby gońców przekazujących rozkazy. 

W roku 1439 francuski król Karol VII powołał kompanie ordynansów królewskich. Jednostki te, w których służyli zarówno rycerze konni, jak i piechota, były opłacane z podatków. W każdej z nich służyła ściśle określona liczba wojowników, ich opancerzenie i uzbrojenie zależało w głównej mierze od postanowienia króla. Takie były początki nowoczesnych armii świata zachodniego. 

<i>Zaopatrzenie<i>

Zaopatrzenie w żywność i medykamenty było raczej skromne. Średniowieczne armie musiały utrzymać się także poza granicami własnych włości. Dlatego też nakładano kontrybucję na wszystkich mieszkańców okolic, w których stacjonowała bądź przez które przemaszerowywała dana armia. Przemarsz własnych wojsk bywał dla ludności równie bolesny, co obecność armii okupacyjnej. Jednostki w średniowieczu nie pozostawały nigdy dłużej w jednym miejscu, gdyż szybko wyczerpywały lokalne zapasy żywności. Stanowiło to wielki problem zwłaszcza podczas długich oblężeń. Jeśli armia nie zakontraktowała sobie odpowiedniej ilości pożywienia i innych zapasów, musiała odstąpić od oblężenia w obliczu głodu, na długo przed wyczerpaniem się zapasów obleganego przeciwnika. 

Kolejnym problemem stacjonującej armii było utrzymanie higieny. W średniowieczu żołnierzom towarzyszyło wiele zwierząt, nie tylko koni, a brak kanalizacji prowadził dość szybko do szerzenia się chorób zakaźnych. Armie feudalne nierzadko były dziesiątkowane przez zarazy i masowe dezercje. Podczas kampanii we Francji król Henryk V utracił niemal 15% stanu osobowego swojej armii na skutek zarazy, która wybuchła w czasie oblężenia Harfleur, drugie tyle stracił podczas marszu na Agincourt. W trakcie walk poległo zaledwie 5% żołnierzy. Sam Henryk V zmarł podczas innego oblężenia w podobnych warunkach.

<i>Rozlokowanie sił na polu bitwy<i>

Większość bitew tamtego okresu przypominała rozgrywkę szachową, gdyż obie strony ustawiały swoje oddziały przed bitwą, niczym piony na szachownicy. Bitwy rozgrywane z marszu należały do rzadkości.

Tuż przed bitwą dowódcy dzielili swoje wojska na jednostki, które miały wykonać konkretne zadania. Podstawowy podział polegał na oddzieleniu piechoty, łuczników i jazdy. Oddziały te mogły być następnie dowolnie dzielone i przydzielane do konkretnych zadań bądź trzymane jako odwody. Wódz mógł podzielić rycerzy na szereg chorągwi, które były używane każda z osobna lub trzymane w rezerwie. Łuczników zwyczajowo wysyłano na przedpole, gdzie towarzyszyły im formacje piechoty. Gdy armia została rozstawiona, można było jedynie dyrygować ruchami ustalonych jej części. Nie było dużych możliwości przeformowania szyków, wycofania bądź przesunięcia raz rozmieszczonych jednostek. Po każdorazowej szarży rycerze musieli wrócić na swoje pozycje, gdzie uzupełniano straty w ludziach i rynsztunku i decydowano, czy jednostka pozostanie w odwodzie. W czasie bitwy pod Hastings normańscy rycerze zdołali się przegrupować po pierwszym ataku, ale nie byli w stanie wykonać ponownego uderzenia z całą siłą, gdyż Anglosasi mieli zbyt dobre umocnienia. 

Głównodowodzący potrafili wykorzystywać ukształtowanie terenu do uzyskania przewagi i przeprowadzali wiele rekonesansów celem określenia siły przeciwnika i jego słabości. 

<i>Okup<i>

Najwyższą nagrodą za udział w zwycięskiej bitwie były tytuły i nadania ziem. Średnią nagrodą był udział w grabieniu zdobytych miast czy zamków, podobnie sprzedaż broni i pancerzy poległych przeciwników oraz branie okupów za szlachetnie urodzonych jeńców. Rycerze musieli płacić okupy, by zachować życie. Być może największy z nich zapłacono niemieckiemu księciu za wypuszczenie króla Anglii Ryszarda I, którego wzięto do niewoli podczas powrotu z krucjaty.  

Pod Agincourt trzymano na tyłach sporą grupę pojmanych dla okupu rycerzy. Francuskie oddziały zaszły wojska angielskie od tyłu, czym wywołały panikę króla Henryka V. Ten nakazał egzekucję wszystkich jeńców, by zapobiec ich uwolnieniu, co spowodowało jednak, że utracił niemałą fortunę.

Schwytani rycerze byli skrupulatnie spisywani przez heroldów celem ustalenia, kto wpłaci okup. Heroldowie notowali nazwisko rodowe więźnia, ustalali z nim wysokość wykupnego i po otrzymaniu pieniędzy uwalniali go.

Popularne w owym czasie branie okupu miało także swoją mroczną stronę. Jeńcy niższego stanu, za których nie spodziewano się odpowiedniej zapłaty, byli mordowani na miejscu, gdyż nikomu nie chciało się ich pilnować i żywić.
