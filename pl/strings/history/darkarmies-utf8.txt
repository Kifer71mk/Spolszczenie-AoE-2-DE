<b>Armie średniowiecza<b>

Wojownicy germańskich plemion, które najechały na Cesarstwo Rzymskie w początkach średniowiecza, walczyli najpierw pieszo, uzbrojeni w miecze i topory, chronieni jedynie tarczami i hełmami. Formowali pozbawione hierarchii grupy wojów, podążające za swoim wodzem. Byli bardzo waleczni, ale nie mieli żadnej taktyki. Zdyscyplinowane rzymskie legiony przez całe stulecia odnosiły nad nimi zdecydowane zwycięstwa, gdyż na polu bitwy nie było miejsca na chaos. Dopiero gdy legiony straciły walory bojowe, w czasach upadku Imperium, bezładne masy Germanów zdołały przekroczyć granicę.

Nie wszyscy Germanie walczyli pieszo. Wyjątek od tej reguły stanowili Goci, którzy przesiedli się na konie jeszcze w czasach, gdy zamieszkiwali tereny na północ od Morza Czarnego. Zarówno Wizygoci, jak i Ostrogoci nauczyli się, czym jest jazda, podczas starć z Rzymianami na południe od Dunaju i od wojowniczych koczowników z Azji. Armie Wschodniego Cesarstwa darzyły wielką estymą wojowników na koniach, gdyż stoczyły wiele potyczek z jazdą barbarzyńców, Partów i Persów.

Po upadku Rzymu przez kilka stuleci większość bitew toczonych na terenie Europy polegała na walkach oddziałów piechoty. Wyjątkiem od tej reguły mogłyby być bitwy toczone przez króla Artura z Brytanii przeciw saskim najeźdźcom, choć nie ma dowodów na to, że osiągnął dzięki jeździe jakiekolwiek sukcesy. Artur powstrzymywał marsz Sasów przez Brytanię przez ponad 50 lat, jak się sądzi, dzięki wykorzystaniu jazdy i żelaznej dyscyplinie swoich oddziałów. Inny wyjątek stanowiła armia Bizancjum, która odbiła Afrykę Północną z rąk Wandalów i nieomal doprowadziła do przyłączenia Italii do Wschodniego Cesarstwa Rzymskiego w szóstym stuleciu. Podstawową siłę armii Bizancjum w tym okresie stanowiła jazda. Bizantyjczycy poza tym zawdzięczali sukcesy znakomitemu dowództwu i znajomości taktyki, której barbarzyńcom bardzo brakowało.

Walki w owym okresie historycznym rzadko były toczone przez jednostki, które można było nazwać armiami. Były to zwykłe bandy wojów, mizerne w porównaniu z wojskami Bizancjum i Azji, praktycznie niestosujące zasad strategii i taktyki. Głównym ich zajęciem były wypady po zdobycze, takie jak żywność, bydło, broń i niewolnicy. Agresywne plemiona zdobywały nowe terytoria, niszcząc uprawy i zapasy żywności sąsiadów, by ich zagłodzić, a tych, którzy przeżyją, wziąć w niewolę. Bitwy były zazwyczaj starciami oszalałej tłuszczy, walczącej ramię w ramię, na topory bądź miecze. Walka była bezładna i w niczym nie przypominała formacji typowych dla Rzymian. Używano tarcz i hełmów, a czasem i innych pancerzy. Najpopularniejsze były zbroje skórzane, ale tylko wodzowie i elita nosili kolczugi.

Na początku ósmego stulecia wizygocka Hiszpania wpadła w ręce wojowników islamu, z których wielu walczyło w formacjach lekkiej jazdy. W tym samym czasie koczowniczy Madziarowie z równin Węgier rozpoczęli podjazdy na zachodnią Europę. W roku 732 francuska armia piesza pokonała jednak jazdę muzułmańską w bitwie pod Poitiers, kończąc tym samym marsz tych wojsk na północ. Karol Młot, wódz Franków, był pod takim wrażeniem mauretańskiej jazdy, że nakazał posadzić w siodle część swojej armii. Dalsze przekształcenia w tym kierunku przeprowadził kolejny władca Franków, Karol Wielki. To właśnie ta ciężka jazda była wzorem wizerunku konnego rycerza znanego z opowieści średniowiecznych.

Przez kolejne 30 lat Karol Wielki prowadził kampanie, które powiększały jego imperium. Armie Franków opierały się na piechocie i na ciężkiej jeździe, ale to ta druga była oczkiem w głowie króla i na nią zwracano większą uwagę. Mogła się szybciej poruszać i mocniej uderzać. Kampanie Karola Wielkiego były ekonomiczne, palił i rabował, dopóki wróg nie poddawał się jego woli. Tylko kilkakrotnie zdarzyło mu się toczyć bitwy ze zorganizowanym przeciwnikiem. 

Wikingowie walczyli tylko pieszo, choć mieli też zwyczaj rabować konie po wylądowaniu na obcych ziemiach, by na nich dostać się szybko w głąb lądu. Ich najazdy rozpoczęły się pod koniec ósmego stulecia, a zakończyły w jedenastym. Potomkowie wikingów, czyli Normanowie z terenów północnej Francji, dość szybko nauczyli się używać koni podczas walki i stali się jednymi z najlepszych wojowników średniowiecza. 

Na początku X wieku Otton I zaczął stosować jazdę, co miało stanowić odpowiedź na szybkie wypady wikingów. Była to też obrona przez najazdami barbarzyńców ze wschodu. 

Pod koniec X wieku ciężka jazda była trzonem niemal każdej armii europejskiej, z wyjątkiem anglosaskiej Anglii, ziem celtyckich (Irlandia, Walia i Szkocja) oraz Skandynawii.
