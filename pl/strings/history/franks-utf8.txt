<b>Frankowie (od roku 509)<b>

Frankowie byli jednym z plemion germańskich. W początkach piątego wieku rozpoczęli oni podbój kontrolowanej przez Rzym Galii, przekraczając granicę na Renie (czyli tereny dzisiejszej Francji). Plemię to, w odróżnieniu od innych Germanów, nie przenosiło się na nowe ziemie, ale raczej przyłączało nowe zdobycze do już posiadanych terenów. Chlodwig pokonał armie Rzymu w Galii i doprowadził do połączenia Franków w roku 509, stając się władcą niemal całej zachodniej Europy. W ciągu kolejnego tysiąca lat państwo to przekształciło się w dzisiejszą Francję.

Królestwo po śmierci Chlodwiga, zgodnie ze zwyczajem, zostało podzielone przez jego synów na cztery części. Tym samym doprowadzono do kilkusetletnich starć pomiędzy sukcesorami tronu. W VII wieku dynastia Merowingów (potomków Chlodwiga) rządziła już tylko tytularnie. W ósmym stuleciu Karol Młot przejął całą władzę w pałacu. To on przekształcił armię Franków w jazdę i gromił wrogów tak dobrze, iż obdarzono go przydomkiem Młot. W roku 732 jazda rozbiła w bitwie pod Poitiers siły muzułmańskie kierujące się z Hiszpanii na północ, na zawsze powstrzymując ekspansję arabską w tym rejonie Europy. 

Syn Karola Młota, Pepin, został koronowany na króla Franków przez samego papieża, w zamian za pomoc w obronie Italii przed Longobardami. Pepin założył dynastię Karolingów, a największym władcą wywodzącym się z niej był Karol Wielki, którzy rządził w latach 768-814. Przemienił on królestwo Franków w prawdziwe imperium i doprowadził do ponownego rozkwitu zachodniej kultury i nauki. Imperium to zostało podzielone przez jego wnuki na dwie części. Zachodnia stała się królestwem Francji, chociaż w późniejszym czasie królowie utracili nad nią kontrolę. Władza centralna została osłabiona przez nieustanne wojny domowe, starcia graniczne i najazdy wikingów. Lenna stały się dziedziczne, a lokalni możnowładcy zyskiwali grona wasali. W dziesiątym wieku Francja rozpadła się na wiele feudalnych państewek, z których każde działało jak niezależne państwo.

W roku 987 francuska szlachta wybrała na króla Hugona Kapeta tylko dlatego, że jego lenna w Paryżu były niewielkie i nie stanowił zagrożenia. Założył on dynastię Kapetyngów, która z wolna, przez niemal dwa stulecia, odbudowywała potęgę królestwa. Sprzymierzając się z Kościołem, Kapetyngowie wsparli się na jego silnej moralnie pozycji i zyskach z kulturalnej, politycznej i społecznej roli. Po wyeliminowaniu dziedzicznych stanowisk w królewskiej administracji urzędnicy lojalni wobec króla zaczęli sprawniej pracować.

Począwszy od Filipa II, trzej kolejni władcy przemienili Francję w najpotężniejsze królestwo ówczesnej Europy. Usprawnili mechanizmy rządzenia, doprowadzili do rozkwitu handlu, efektywnego zbierania podatków i umocnili swoją dominację nad hierarchią feudalną. I chociaż powołano w tym czasie zgromadzenie narodowe, zwane Stanami Generalnymi, to jednak nie miało ono żadnej mocy sprawczej i zostało przez królów zignorowane.

Od roku 1337 do 1453 Francja i Anglia uwikłały się w długi konflikt zbrojny nazwany Wojną Stuletnią o odzyskanie ziem zajętych przez angielskich monarchów. Zwycięstwo w tej wojnie dodatkowo umocniło pozycję króla w państwie francuskim.
