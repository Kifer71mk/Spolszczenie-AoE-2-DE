<b>Broń piechoty<b>

Piechota wyposażona w broń ręczną była trzecim istotnym składnikiem armii średniowiecznych, zaraz po jeździe i strzelcach. Walczący ramię w ramię żołnierze byli użyteczni zarówno podczas wielkich bitew, jak i w czasie oblężeń. Piechota składała się z chłopstwa, prostych żołnierzy i spieszonych rycerzy.

<i>Broń ręczna<i>

Frankowie w początkach średniowiecza walczyli toporami zwanymi francisca, od czego zresztą wzięła się nazwa ich plemienia. Sasi natomiast walczyli przy pomocy jednostronnych długich noży zwanych scramasax.

Wraz z rozwojem ciężkiej jazdy pojawiły się także cięższe miecze, których używano podczas pieszej walki w zwarciu. Wśród nich były miecze dwuręczne z bardzo długimi rękojeściami. Najmitów wyposażano w cały arsenał broni ręcznych: topory (zarówno dwu-, jak i jednoręczne), maczugi, cepy i młoty. Kolejnym urozmaiceniem była kolczasta kula umocowana na łańcuchu (Morgenstern).

<i>Broń drzewcowa<i>

Zwykła dzida, stosowana przez większą część średniowiecza, była popularna z uwagi na łatwość wykonania i użycia. Można było wyposażyć w nią prostego żołnierza i od razu posłać go w wir bitwy. Wprawdzie taki woj nie był specjalnie skuteczny, ale wyszkolony oddział mógł sprawdzić się w walce.

Broń drzewcowa była nieustannie udoskonalana, aż uzyskała walory pozwalające na niezwykle efektywne stosowanie jej w walce przez formacje piechoty. Istotne było dodanie drugiego ostrza. 

Długie bronie drzewcowe ewoluowały w związku z pojawieniem się rycerstwa, co miało wpływ na odtworzenie idei greckich falang. Jazda nie mogła dokonać szarży na zbity tłum żołnierzy osłaniających się opuszczonymi długimi drzewcami. Gesty las wzniesionych pionowo pik chronił także przed ostrzałem z łuków.

Piechota broniła się przed szarżami, ukrywając się za ostrokołami i innymi osłonami. Zaczęto wyposażać oddziały w dodatkowe piki, włócznie oraz inne bronie drzewcowe, które miały chronić przed jazdą. To umożliwiało przesuwanie oddziałów i tworzenie z każdego z nich linii obronnej. W starciu bezpośrednim rozmaite dodatkowe ostrza na końcu broni umożliwiały ściągnięcie jeźdźca z konia, zepchnięcie go albo spowodowanie ran tak wierzchowca, jak i rycerza. Chociaż rycerze nie byli bezbronni, nawet jeśli znaleźli się na ziemi, to niektórzy naukowcy sądzili, że zbroja wcale nie dawała przewagi nad słabo opancerzonymi wrogami, dopóki dany rycerz nie stanął pewnie na nogi.

W miastach założonych w drugiej połowie średniowiecza powoływano straże (milicje), które miały strzec porządku. Broń drzewcowa była niezwykle popularna w tych formacjach, gdyż była tania i efektywna. Strażników szkolono w używaniu takich broni i w taktyce bitewnej. Z czasem formacje te zaczęły stosować taktyki zaczepne. Duże formacje pikinierów potrafiły atakować wrogie oddziały piechoty, a nawet jazdę. Szwajcarzy nie dysponowali wystarczającą ilością pastwisk, by stworzyć dobrą jazdę, ale zasłynęli z wykorzystania pikinierów. Służyli oni jako najemnicy w wielu armiach Europy. W miastach nizinnej Flandrii i w górzystej Szkocji pikinierzy także byli niezwykle cenieni.
