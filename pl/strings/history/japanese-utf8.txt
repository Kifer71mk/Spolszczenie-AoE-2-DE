<b>Japończycy (500 do 1340)<b>

Oddalona o około 100 mil od kontynentu azjatyckiego Japonia była krainą pełną tajemnic, znajdującą się na granicy znanego świata. Odizolowani najpierw przez warunki geograficzne, a potem z własnego wyboru, Japończycy stworzyli unikalną kulturę, która miała niewiele wspólnego z resztą świata. W początkowej fazie czasów zwanych w Europie średniowieczem centrum japońskiej cywilizacji znajdowało się na największej z wysp archipelagu - na Honsiu. Na wschodzie, za górami Hakone znajdowała się rozległa równina Kanto, miejsce największych upraw ryżu na wyspach. Na północ i zachód od Kanto była granica. 

Niektórzy badacze wierzą, że już w V wieku dwór Yamato był jedynie ośrodkiem ceremonialnym. Niezależne klany zwane <i>uji<i> sprawowały faktyczną władzę. Przywódcy klanowi stanowili swoistą arystokrację i nieustannie walczyli o kontrolę nad tronem i krajem.

W roku 536 klan Soga zdobył nad innymi wielką przewagę i osadził na tronie pierwszego wielkiego władcę, księcia Shotoku, który wprowadził reformy zmieniające Japonię na wiele stuleci. W roku 645 władza została wydarta z rąk Soga przez klan Fujiwara. Rządzili oni krajem przez niemal całą epokę Heian (794 do 1185). Nowy przywódca ogłosił Reformy Taika (645), które prowadziły do podziału ziem uprawnych, ustanawiały podatek od produkcji rolnej i dzieliły kraj na prowincje. Jednakże zbyt wielkie połacie kraju pozostawały nadal poza jurysdykcją władcy. Prawdziwą władzę posiadały rodziny kontrolujące tereny, na których uprawiano ryż. Konflikty pomiędzy tymi rodami doprowadziły do wojny domowej i powstania odrębnej kasty wojowników. 

Podobnie jak miało to miejsce w Europie, osłabienie centralnej władzy, rosnące wpływy możnych rodów, a także zagrożenia granic przez najazdy barbarzyńców przyczyniły się do powstania cywilizacji, w której największe znaczenie mieli wojownicy. Znani byli oni pod nazwą „samurajów” (tych, którzy służą) i stanowili tutejszy odpowiednik europejskiego rycerza. Wojskowi ustanowili rządy szlacheckie w połowie dwunastego wieku. Przywódca takiego rządu nosił miano szoguna.

Samuraje żyli według kodeksu honorowego przypominającego nieco europejski kodeks rycerski. Jego podstawą była bezwzględna wierność panu. Wojownik oczekiwał od niego przywództwa i ochrony. W zamian przysięgał nigdy nie kwestionować rozkazów wydanych przez pana i poświęcić życie w jego obronie. Samuraj przywiązywał wielkie znaczenie do tradycji rodzinnych i czcił swoich przodków. Musiał zachowywać się odważnie i godnie, nie mógł okazać tchórzostwa. Wojownicy idący do bitwy spodziewali się śmierci i nie unikali jej. Wierzono, iż ten, kto chce przeżyć, nie może dobrze walczyć.

Era Kamakura (1185 do 1333) wzięła swoją nazwę od prowincji, z której pochodził ród sprawujący władzę po wojnie domowej. Mongołowie usiłowali najechać Japonię dwukrotnie w 1274 i 1281 roku, ale zostali pokonani w obu przypadkach. Druga flota inwazyjna Mongołów została zdziesiątkowana przez ogromny sztorm.
