<b>Rzym tuż przed upadkiem<b>

Cesarstwo Rzymskie w czwartym stuleciu naszej ery rozciągało się praktycznie na cały basen Morza Śródziemnego, w tym na dzisiejszą Turcję, Izrael, Egipt i północną Afrykę. Dzisiejsza Francja (podówczas Galia) oraz Hiszpania i Portugalia (Iberia) w całości należały do Rzymu. Anglia była prowincją rzymską, ale Szkocja i Irlandia pozostawały barbarzyńskie (czyli niecywilizowane). Na północy granice imperium wyznaczały rzeki Ren i Dunaj. Tereny na północ od nich zajmowały ludy skandynawskie zwane przez Rzymian Germanami. 

Rzym prowadził nieustanne walki z plemionami zamieszkującymi na północ od wielkich rzek Europy. Silni władcy przenosili granice imperium za te rzeki, słabi cofali się do starych granic. Największym zorganizowanym wrogiem Rzymu byli Persowie na wschodzie, którzy podbili Syrię, Iran, Irak i Afganistan. Persowie byli politycznymi spadkobiercami Partów, którzy wyrwali się spod rządów greckich jeszcze za czasów Aleksandra Wielkiego i zdołali się oprzeć rzymskim inwazjom.

Rzymianie stanowili niekwestionowaną potęgę przez niemal 1000 lat. Przynieśli kontynentowi stabilizację, bogactwo i ład prawny. Doskonale utrzymane drogi łączyły najdalsze prowincje cesarstwa ze stolicą w Rzymie. Wybudowano je do celów militarnych, ale dzięki nim ożywił się także handel. Rzymskie prawo stało na straży porządku, a granic broniło 20 do 30 legionów.

Ale nie wszystko było idealne. Cesarze mieli władzę absolutną. Prawo dziedziczenia tronu było bardzo niejasne, co powodowało krwawe wojny domowe. Biurokracja, która opanowała wszystkie dziedziny życia w imperium, była przeżarta korupcją, co budziło sprzeciw ludu. Bogactwa imperium gromadzone były w rękach nielicznej garstki możnych, na których pracowały ogromne rzesze niewolników. Granice imperium były rozciągnięte do maksimum i musiało ich strzec mrowie wojska (500 tysięcy strzegło granic, kolejne 3 miliony musiały stać w odwodzie). Rzymianie zaprzestali podbojów w drugim stuleciu naszej ery, co zakończyło masowy napływ niewolników oraz łupów wojennych. Podniesiono podatki, a produkcja z braku siły roboczej zaczęła się zmniejszać. W III i IV wieku zarazy wybiły niemal 20 procent ludności imperium, przyspieszając zamarcie handlu i dalsze zmniejszenie produkcji.

Pod koniec trzeciego stulecia Cesarstwo zostało podzielone na część zachodnią i wschodnią. W roku 323 Konstantyn został jednowładcą po wojnie domowej i na swoją wschodnią stolicę wybrał Bizancjum, które przemianował na Konstantynopol. W ciągu następnych stuleci obie części imperium powoli oddalały się od siebie, choć nominalnie nadal stanowiły jedność. Różnice te były po części spowodowane współistnieniem z innymi cywilizacjami w obu regionach. Zachodnie Imperium pozostało w kręgu cywilizacji łacińskiej, Wschodnie skłaniało się ku kulturze greckiej (choć nadal mieszkańcy nazywali siebie Rzymianami). Cesarstwo Wschodnie przetrwało kataklizmy trzeciego i czwartego stulecia, ponieważ na jego terenie mieszkała zdecydowana większość społeczeństwa (około 70%), posiadało lepszych władców, więcej pieniędzy i potężniejsze armie oraz flotę.
