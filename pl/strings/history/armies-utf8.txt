<b>Armie średniowiecza<b>

Pierwszymi średniowiecznymi armiami były plemienne pospolite ruszenia, żywcem przeniesione z czasów starożytnych. Przekształciły się one w armie feudalne składające się z wasali władcy i ich poddanych. Lennicy byli zobowiązani do przyprowadzania określonej liczby żołnierzy każdego roku. To rozpoczęło erę tygodniowych, a potem miesięcznych tur służby wasali. Armie późniejszych królów i możnowładców składały się w dużej mierze z takich właśnie zawodowych żołnierzy i najmitów. W późniejszym okresie wasale mogli wykupić się ze służby, płacąc swoisty "podatek wojenny", pozwalający królowi na utrzymanie armii najemnej przez cały rok.

Służba w armii feudalnej była czymś w rodzaju obowiązku, a nawet honoru, dla wielu rycerzy. W społeczeństwach wojowniczych rycerze żyli wolą walki. Sukces na polu bitwy był przepustką do bogactwa i uznania. W rodzinach szlacheckich, gdzie starszy z potomków dziedziczył wszystko, walka była jedynym sposobem na życie. Mieszkańcy wsi powołanie do armii traktowali jak obowiązek, nie zaszczyt. 

W wieku czternastym i piętnastym wielu ludzi wstępowało w szeregi armii dla zapłaty. Wielkim magnesem dla chudopachołków była możliwość łupienia, jaką dawało uczestnictwo w wojnie. Szczepowi wojownicy pozostawali lojalni wobec wodza, dopóki ten zapewniał im zapłatę i udział w łupach. Te zwyczaje przetrwały aż do czasów armii feudalnych. Podrzędni rycerze i zwykła piechota z wielką ochotą uczestniczyli w atakach i oblężeniach bogatych miast i twierdz, gdyż te zazwyczaj były po zdobyciu plądrowane. Zwykły żołnierz mógł wówczas zarobić wielokrotnie więcej, niż wynosiły jego roczne przychody. Wielkie bitwy były także okazjami do zdobycia bogactwa. Broń i zbroje poległych można było odsprzedać z zyskiem, a za pojmanych rycerzy brano okupy.
