<b>Religie średniowiecza<b>

Chrześcijaństwo stało się oficjalną religią cesarstwa Rzymskiego w czwartym stuleciu, ale przed upadkiem Rzymu zdołało rozpowszechnić się wśród plemion germańskich. Rozłam na Cesarstwo Zachodnie i Wschodnie zaowocował także podziałem Kościoła. Zachodnia jego część, skupiona wokół Rzymu, utworzyła katolicyzm, Wschodnia, przynależna do Konstantynopola, kościół ortodoksyjny. W siódmym wieku w Arabii powstała trzecia z religii Księgi - islam.

<i>Chrześcijaństwo<i>

Rozpowszechnienie chrześcijaństwa wśród barbarzyńców było jednym z elementów ich cywilizowania, pomogło utrwalić wpływy prawa rzymskiego oraz wprowadzić łacinę do języków Francji, Italii, Hiszpanii i Portugalii. Jedynie Brytania opierała się chrystianizacji, powracając do pogańskich wierzeń. Frankowie przyjęli chrześcijaństwo po chrzcie Chlodwiga i zanieśli je za Ren, nawracając tam plemiona germańskie. Kościół ortodoksyjny szerzył chrześcijaństwo wśród Bułgarów i Słowian.

Do Irlandii chrześcijaństwo zawędrowało za sprawą św. Patryka w początkach V wieku, po czym rozprzestrzeniło się na tereny Szkocji, skąd już od północy powróciło do Anglii. Pod koniec szóstego stulecia papież Grzegorz Wielki wysłał misjonarzy do Anglii. Nim minęło stulecie, Anglia została ponownie schrystianizowana. 

<i>Klasztory<i>

W burzliwych czasach średniowiecza kilku głęboko wierzących chrześcijan postanowiło odciąć się od spraw doczesnych i wybrało życie pustelników, zapominając o cywilizacji. Pustelnicy z kolei natchnęli zwykłych kleryków do składania ślubów ubóstwa i czystości, aby być bliżej nauk Jezusa Chrystusa.

Wielu z nich powoływało zgromadzenia, które wierni obwoływali zakonami. Papież Grzegorz był gorącym orędownikiem budowy klasztorów w całej chrześcijańskiej Europie. W jej sporej części klasztory były jedynymi ośrodkami nauki. Na przykład irlandzcy mnisi usiłowali zachować w swoich klasztorach zdobycze cywilizacji. Wyruszali do odległych części Europy, by tam krzewić potrzebę nauki. Klasztory były miejscem szkolenia, uczyło się w nich wielu późniejszych zarządców, niektórzy z nich zostali liczącymi się doradcami królów.

Z czasem klasztory obrastały bogactwami, podobnie jak sam Kościół, na przykład dzięki nadaniom ziem. Każde ze zgromadzeń miało własne, odmienne cele. Niektóre skupiały się tylko na sobie, inne szkoliły misjonarzy wysyłanych w dzicz, jeszcze inne doradzały papieżom przy tworzeniu doktryn Kościoła. Były też takie, które zajęły się pomocą dla ludności, rozwijając opiekę nad starcami, chorymi czy tworząc podwaliny pod służbę zdrowia.

<i>Islam<i>

Islam został stworzony przez proroka Mahometa w siódmym stuleciu. Rozprzestrzenił się bardzo szybko i stał się zarzewiem wielkiej fali podbojów. Mapa polityczna Afryki Północnej, Bliskiego Wschodu i centralnej Azji zmieniła się dosłownie z dnia na dzień. Cała Afryka Północna, Półwysep Iberyjski, Bliski Wschód, Azja Mniejsza, Irak, Iran, Afganistan, część Indii, Pakistan, a nawet fragmenty Rosji stały się muzułmańskie. W krótkim okresie, gdy muzułmańskie imperium pozostawało zjednoczone, istniało zagrożenie, że dopnie celu, jakim było nawrócenie całego świata na swoją wiarę. Stabilność rządów i wzrost ekonomiczny przyniósł światu muzułmańskiemu pokój i bogactwo, których tak brakowało w ówczesnej Europie. Cywilizacja islamu w dziedzinach takich jak sztuka, nauka, medycyna, geografia i filozofia wykroczyła daleko poza granice osiągane w Bizancjum.

Konflikt pomiędzy chrześcijaństwem a islamem zaowocował krucjatami, serią wypraw, podczas których chrześcijanie z zachodu usiłowali odzyskać Ziemię Świętą w Palestynie. 
