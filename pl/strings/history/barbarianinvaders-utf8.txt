<b>Barbarzyńscy najeźdźcy<b>

Około roku 200 naszej ery koczownicze plemiona z równin centralnej Azji rozpoczęły migrację w kierunku Chin, Indii, Persji i Europy. Do dzisiaj powody tej migracji nie są dla nas jasne. Największą grupę najeźdźców stanowili Hunowie. Nieznaczne walory fizyczne jeźdźców w pełni kompensowała ich waleczność i bezwzględność. Atakowali oni wszystkie plemiona, jakie spotkali na swojej drodze, powodując coś w rodzaju efektu domina. Podbijając ziemie Gotów, którzy mieszkali na północ od Morza Czarnego, wypchnęli ich na południe, za Dunaj, na tereny dzisiejszych Bałkanów, czyli terytoria wschodnie Cesarstwa Rzymskiego. Inne plemiona Hunów wkraczając na równiny należące do Germanów, spowodowały, że musieli oni przekroczyć Ren.

Zachodnie terytoria Cesarstwa Rzymskiego były w owych czasach nękane wieloma wypadami i inwazjami zza Renu i Dunaju. Rosnące w liczbę i siłę plemiona germańskie spoglądały łakomym okiem na bogate ziemie Galów, rozkwitające pod zarządem rzymskim. W IV i V stuleciu niemal połowę rzymskich legionistów stanowili germańscy najmici. W aktach desperacji niektóre plemiona wstępowały w całości do armii Rzymu, by w ten sposób chronić się przed sąsiadami. Było to szczególnie widoczne podczas wojen domowych w IV stuleciu, gdy pretendenci do tronu potrzebowali szybkiego wzrostu liczby żołnierzy w swoich armiach. Takie legiony dalekie były jednak od wojskowej dyscypliny, słuchały jedynie swoich wodzów. Zemściło się to okrutnie na Rzymianach, gdy doszło do buntu najemnych armii barbarzyńskich. Granica na Renie i Dunaju przestała istnieć, a Germanie wkroczyli do Galii, na Bałkany, a nawet do samej Italii. Walki na wciąż kurczącym się froncie trwały nieustannie, a liczba żołnierzy wiernych Rzymowi wciąż malała.

Ostatnie legiony wycofały się z Brytanii, by walczyć o Galię w roku 410. Saskie napady przybrały na sile. Jutowie, Fryzowie i Anglowie (a także pozostałe plemiona z północnego wybrzeża Niemiec) wkrótce przyłączyli się do Sasów. Wspólnie pokonali kulturę rzymsko-brytyjską i objęli w posiadanie terytorium dzisiejszej Anglii.

Wschodnie Cesarstwo Rzymskie także cierpiało po utracie niemal całych Bałkanów, ale wciąż było w stanie odpierać bądź przekupywać barbarzyńców, powstrzymując ich od ataku na Konstantynopol. Atakującymi byli w tym wypadku Goci, którzy rozwinęli się znacznie bardziej w kontaktach z cywilizacją Wschodniego Imperium niż Germanie na granicy wzdłuż Renu. Goci przybywali początkowo jako osadnicy, nie najeźdźcy.

W piątym stuleciu Rzym był kilkakrotnie grabiony, a Imperium Zachodnie praktycznie przestało istnieć. Italia była najeżdżana i niszczona. W roku 476 zabito ostatniego cesarza Rzymu. Italia i całe dawne Cesarstwo Rzymskie wpadło w ręce Germanów. Pomimo decyzji nowych barbarzyńskich władców o zachowaniu stabilności i porządku wypracowanego przez dawną cywilizację rzymską, jedynie szczątki dawnej świetności przetrwały okres najazdów i grabieży. Niemal cała Europa pogrążyła się w mrokach barbarzyństwa.
