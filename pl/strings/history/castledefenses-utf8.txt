<b>Obrona zamków<b>

Zasadą działania zamku obronnego jest maksymalizacja niebezpieczeństw, na jakie narażeni są atakujący, i minimalizacja tychże niebezpieczeństw po stronie obrońców. Dobrze zbudowany zamek mógł być broniony przez niewielką załogę bardzo długo. Zdecydowana postawa powalała dobrze wyposażonym obrońcom na utrzymanie zamków podczas oblężenia aż do momentu przybycia odsieczy bądź do wycofania się oblegających nękanych głodem, stratami i chorobami. 

<i>Warownia<i>

Warownia to twierdza znajdująca się wewnątrz większego kompleksu zamkowego. Był to silnie ufortyfikowany budynek służący normalnie za siedzibę władcy zamku. Jeśli mury zamku właściwego padały, tutaj była ostatnia linia obrony. Zwyczajowo warownią była ta cześć zamku, która powstała najpierw. Z czasem w ramach rozwoju zamku obudowywano ją kolejnymi, stanowiącymi pierwszą linię obrony wieżami i murami.  

<i>Mury<i>

Kamienne mury, których nie imał się ogień, stanowiły idealną obronę także przed strzałami i innymi miotanymi pociskami. Wróg nie mógł się na nie wspiąć bez pomocy specjalistycznego sprzętu, na przykład drabin albo wież oblężniczych. Obrońcy mogli natomiast strzelać bądź zrzucać przedmioty ze szczytu murów wprost na głowy atakujących. Najeźdźcy byli wystawieni na wszelkie ataki ze strony doskonale ukrytych obrońców, pomijając już fakt, że musieli strzelać w górę, co dawało tym drugim olbrzymią przewagę. Wysokość i odporność murów zwiększano, wznosząc je na stromych zboczach skalnych. Wrota i wszelkie wejścia do zamków zmniejszano, dając im jednocześnie maksymalną ochronę. 

<i>Wieże<i>

Wieże stawiano w rogach murów, a także jeśli mury były długie, w miejscach wymagających wzmocnienia. Zazwyczaj wystawały one poza mury, co pozwalało obrońcom na ostrzał napastników także z boku. Z wież narożnych można było ostrzeliwać dwie prostopadłe ściany. Wrota były chronione wieżami ustawionymi po obu stronach. Niektóre zamki zaczynano budować od pojedynczej wieży, którą obudowywano następnie warowniami, ciągami murów i kolejnymi wieżami.

<i>Blanki<i>

Mury i wieże wznoszono, by zapewnić obrońcom lepszą ochronę. Na ich szczycie znajdowały się platformy, na których obrońcy mogli stać i walczyć jak za tarczami. Były tam też wykusze, przez które żołnierze mogli strzelać; dla lepszej ochrony wyposażano je w ruchome pokrywy. Także w szczytowej części murów znajdowały się szczeliny strzelnicze, z których dało się bezpiecznie prowadzić ostrzał przedpola zamku.

Podczas ataków można było wysunąć ze szczytów wież i murów drewniane platformy, zwane hurdycjami, z których obrońcy mogli strzelać pionowo w dół albo zrzucać kamienie bądź gorący olej wprost na głowy atakujących. Platformy te były cały czas zlewane wodą, by uniknąć ich podpalenia. Kamienne wersje tychże platform, zwane machikułami, budowano zazwyczaj nad wrotami i innymi kluczowymi punktami zamku. 

<i>Wykopy, fosy i mosty zwodzone<i>

Dla zwiększenia wysokości murów obronnych czasami robiono u ich stóp głębokie wykopy, niekiedy otaczające cały zamek. Jeśli była taka możliwość, wypełniano je wodą, zamieniając w fosy. Zarówno wykopy, jak i fosy miały utrudnić bezpośredni atak na mury. Człowiek w zbroi ryzykował utonięcie nawet przy upadku do stosunkowo płytkiej wody. Fosa utrudniała także wysadzenie murów, gdyż zbyt płytkie podkopy mogły się zawalić. W niektórych przypadkach atakujący musieli najpierw osuszyć fosy, zanim przystępowali do ataku. W następnej kolejności należało zapełnić osuszone wykopy, by zyskać w miarę równe podłoże dla wież oblężniczych. 

Mosty zwodzone pozwalały obrońcom na wypady z zamku i powroty do niego. W obliczu niebezpieczeństwa most zwodzony podnoszono, likwidując w ten sposób jedyną łatwą drogę dostępu. Wykorzystywano do tego celu mechanizmy ukryte wewnątrz zamku, które były całkowicie zabezpieczone przed atakującymi.

<i>Kraty<i>

Solidne, metalowe kraty opuszczano w bramach, by dodatkowo zamknąć wejścia do zamku. Znajdowały się one w specjalnie wzmocnionych portalach, które były jednymi z najtrwalszych elementów murów obronnych. Przejścia przez te umocnienia miały kształt tuneli, były wąskie i niskie. Przegradzano je kilkoma kratami przy obu końcach i pośrodku. Mechanizm podnoszący kraty znajdował się na szczycie murów i był bardzo dobrze chroniony. Same kraty wykonywano z grubych prętów żelaza. Zarówno atakujący, jak i obrońcy mogli poprzez nie walczyć i strzelać. 

<i>Barbakany<i>

Pomiędzy wrotami znajdowała się otwarta przestrzeń zwana barbakanem. Otaczały ją wysokie mury. Była to pułapka na atakujących, którzy przedarli się przez zewnętrzne wrota. Tutaj można było ich wystrzelać.

<i>Obrońcy<i>

W czasach pokoju załoga zamku nie musiała być liczna. Na noc podnoszono mosty zwodzone i opuszczano kraty, zamykając całkowicie dostęp do zamku. Ale w czasie wojny było inaczej.

Potrzebowano biegłych łuczników i kuszników do ostrzeliwania napastników bądź tych, którzy atak przygotowywali, osuszając fosę i zasypując wykopy. Każdy zabity obniżał morale i siłę bojową atakującej armii. Ciężkie straty podczas ostrzału mogły zmusić wroga do odstąpienia od oblężenia.

Gdy atakujący zdołali doprowadzić do starcia bezpośredniego, należało przeciwstawić im silny oddział wyszkolonych szermierzy. Z drugiej strony potrzebni byli ludzie do zrzucania kamieni i wylewania wrzątku z hurdycji oraz do przeprowadzania napraw murów. Udany atak na wieże oblężnicze albo budowane trebusze mógł znacznie opóźnić przygotowania oraz obniżyć morale atakujących.

W razie zagrożenia wzywano okolicznych wieśniaków do pomocy w obronie zamku. Chociaż byli nieobyci z walką, nadawali się doskonale do innych prac wewnątrz warowni. 
