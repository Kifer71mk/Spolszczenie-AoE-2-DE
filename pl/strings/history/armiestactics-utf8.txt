<b>Taktyka pola walki<b> 

Średniowieczne bitwy ewoluowały powoli z bezładnych starć pozbawionych organizacji wojów w klasyczne, w naszym tego słowa rozumieniu, bitwy toczone z wykorzystaniem taktyki i manewrów. Częściowo należy to przypisać konieczności dostosowania się do nowych rodzajów uzbrojenia i żołnierzy. We wczesnym średniowieczu armie składały się wyłącznie z pieszych wojowników. Z czasem, gdy rozwinięto ciężką kawalerię, najlepsze armie składały się z rycerzy. Piechoty używano jedynie do grabienia okolicznych terytoriów i przy oblężeniach. Podczas bitwy piechota stanowiła zbyt wielkie zagrożenie dla rycerstwa, które lubowało się w pojedynkach. Dlatego też w pierwszym okresie piechota składała się wyłącznie ze słabo wyekwipowanych i nieszkolonych chłopów powoływanych przez swoich panów. Łucznicy znajdowali zastosowanie przy oblężeniach, ale nie korzystano z ich umiejętności podczas otwartych bitew.

Pod koniec XV wieku dowódcy zaczęli rozumieć potrzebę dyscyplinowania rycerzy i współdziałania wszystkich oddziałów armii. W Anglii rycerstwo okazywało wielki respekt łucznikom, którzy dowiedli swojej wielkiej wartości bojowej w szeregu bitew. Znaczenie dyscypliny zaczęło rosnąć, gdyż rycerze zaprzestali już walki dla zaszczytów i honorów, wybierając dobrą płacę. Włoscy najemnicy zyskali wielką sławę dzięki udziałowi w długich kampaniach, podczas których nie odnosili poważnych strat. W owych czasach wyszkoleni żołnierze stanowili wartość, której nikt nie chciał się pozbywać, dlatego też, aby ich utrzymać, płacono żołd.

<i>Taktyka jazdy<i> 

Jazdę dzielimy zwyczajowo na trzy grupy, wysyłane na pole bitwy w kolejnych falach. Pierwsza miała za zadanie rozbić obronę przeciwnika i ewentualnie przedrzeć się przez jego linię obrony, druga i trzecia skupiały się tylko na przedarciu w głąb linii wroga. W momencie gdy przeciwnik szedł w rozsypkę, rozpoczynała się zasadnicza część bitwy. 

W praktyce rycerstwo kierowało się w tym momencie własnym dobrem, ze szkodą dla planów głównodowodzącego. Rycerze walczyli dla honoru i chwały, stąd rywalizowali o miejsca w pierwszym szeregu pierwszej fali ataku. Zwycięstwo w bitwie było celem drugorzędnym, najważniejsze było zdobycie osobistej chwały. W każdej niemal potyczce rycerstwo ruszało do szarży natychmiast po ujrzeniu przeciwnika, niwecząc tym samym wszystkie plany. 

Wodzowie wpadli więc na pomysł zdjęcia rycerzy z siodeł, co miało zapewnić większą kontrolę nad nimi. Ta opcja była zwłaszcza popularna w mniejszych armiach, gdzie okazji do szarż było niewiele. Rycerze stali się podporą oddziałów piechoty, podnosząc morale i zwiększając wartość bojową. Walczyli, kryjąc się za palisadami i ostrokołami, które chroniły ich pozycje przed atakami jazdy. 

Przykładem braku dyscypliny wśród rycerstwa może być bitwa pod Crécy w roku 1346. Armia francuska przewyższała liczebnie angielską (40000 do 10000 żołnierzy), posiadając wielokroć więcej rycerzy konnych. Anglicy podzielili swoje wojsko na trzy oddziały łuczników. Pomiędzy nimi ustawiono dwie formacje spieszonego rycerstwa. Trzecią pozostawiono w odwodzie. Francuski król wysłał genueńskich kuszników, by ostrzeliwali pieszą armię wroga, a sam zaczął tworzyć trzy formacje własnego rycerstwa. Przemoczeni kusznicy okazali się niezbyt efektywni w tych warunkach. Tymczasem francuskie rycerstwo zignorowało całkowicie próby organizacji ataku i widząc przeciwnika, wprowadzało się wzajemnie w bitewny szał, krzycząc raz po raz ”Zabij! Zabij!”. Zniecierpliwiony brakiem sukcesów król nakazał atak i rycerstwo, ruszając do szarży, stratowało stojących na jego drodze kuszników. Bitwa trwała cały dzień, a piesi rycerze angielscy oraz łucznicy (którzy zdołali zachować suche cięciwy) zdziesiątkowali Francuzów, walczących bezładnie niczym oszalała tłuszcza.

Pod koniec średniowiecza rola jazdy na polach bitwy została zredukowana na rzecz rosnącego znaczenia oddziałów strzeleckich oraz piechoty. W owym czasie pojęto już bezcelowość szarż na dobrze okopaną i zdyscyplinowaną piechotę. Zasady pola walki zostały zmienione. Ostrokoły, wilcze doły i okopy stały się podstawową bronią przeciw szarżom jazdy. Atak na liczne szeregi pikinierów wspieranych przez łuczników czy artylerię był czystym samobójstwem. Rycerze zostali zmuszeni do walki pieszo i wyczekiwania na dogodny moment do ataku. Niszczycielskie szarże były wciąż możliwe, ale jedynie w przypadku, gdy wróg szedł w rozsypkę i opuszczał umocnienia na polu bitwy.

<i>Taktyka oddziałów strzeleckich<i> 

W okresie średniowiecza do tego rodzaju wojsk zaliczano praktycznie tylko łuczników. Z początku byli oni uzbrojeni w łuki krótkie, potem kusze i łuki długie. Łucznicy mieli tę przewagę nad innymi żołnierzami, że mogli zabić bądź ranić przeciwnika, nie wchodząc z nim w bezpośredni kontakt. Wiedziano o tym już w starożytności, ale w wiekach średnich wiedza ta niemal poszła w zapomnienie. Najważniejsi byli wówczas możni rycerze kontrolujący pole bitwy i ich kodeksy, wedle których liczyły się tylko pojedynki z równie szlachetnymi przeciwnikami. Zabijanie na odległość wydawało się rycerstwu czymś niehonorowym, zatem zaniedbywano rozwój i używanie tego rodzaju broni.

Rzadko dostrzegano wartość łuczników, choć okazywali się oni niezwykle przydatni w wielu oblężeniach i bitwach. W armiach, choć niechętnie, robiono dla nich coraz więcej miejsca. Zwycięstwo Wilhelma I pod Hastings w roku 1066 zostało osiągnięte dzięki łucznikom, choć pyszne rycerstwo przypisało sobie wszystkie zasługi. Anglosasi utrzymywali dobrze ufortyfikowane pozycje na zboczu wzgórza, których rycerstwo normańskie nie było w stanie zdobyć. Przez cały dzień trwała walka pozycyjna. Anglosasi raz po raz wyrywali się spoza swoich osłon wprost na strzały normańskich łuczników. Wielu wierzyło, że łucznicy przechylą szalę zwycięstwa. Zabójcza, choć przypadkowa strzała, która trafiła anglosaskiego władcę Harolda, zakończyła bitwę w jednym momencie. 

Piesze formacje łuczników liczyły setki, a czasem nawet tysiące ludzi. Należy pamiętać, że zarówno strzały długich łuków, jak i bełty kusz potrafiły przebić pancerz nawet z odległości stu metrów. Na taki dystans łucznicy ostrzeliwali wybrane cele. Było to dość frustrujące dla przeciwnika. Czasami łucznicy potrafili rozgromić wrogie formacje długotrwałym ostrzałem. Wróg mógł się chronić przed jazdą za ostrokołami, ale nie potrafił uniknąć wszystkich strzał i bełtów. A jeśli nie zdzierżył i ruszył do ataku na łuczników, jazda tylko czekała na okazję, by go roznieść. Jeśli wróg utrzymywał pozycje, ostrzał osłabiał go do momentu, gdy można było przeprowadzić udaną szarżę.

Łucznicy stanowili spory odsetek angielskiej armii, większy nawet, niż tego wymagały warunki. Anglia, prowadząc wojny na kontynencie, ścierała się z przeważającymi liczebnie populacjami. W momencie, gdy wyspiarze nauczyli się posługiwać dużymi formacjami łuczników na polu bitwy, zaczęli też odnosić zwycięstwa, nawet w obliczu wielokrotnie liczebniejszych armii. Anglicy wymyślili ostrzał zaporowy, znając przewagę zasięgu swoich długich łuków. Zamiast wybierać pojedyncze cele, strzelano salwami na terytorium zajmowane przez wrogie oddziały. 3000 łuczników wysyłało 18000 strzał na minutę na pozycje wroga. Taki deszcz strzał był iście zabójczy dla koni i ludzi. Francuscy rycerze z okresu Wojny Stuletniej wielokrotnie wspominali, że niebo ciemniało i słychać było złowrogi świst tysięcy lotek.

Kusznicy stali się ważnym elementem w armiach kontynentalnych, zwłaszcza we wszelkiego rodzaju milicjach i strażach miejskich. Wystarczało podstawowe szkolenie, by kusznik stał się efektywnym żołnierzem. 

W czternastym stuleciu na polach bitew pojawiła się prymitywna broń palna. Jeśli była sprawna, okazywała się potężniejszą bronią niż jakiekolwiek łuki. 

Istotnym problemem na polu walki było chronienie łuczników w momencie oddawania strzału. Aby byli efektywni, musieli znajdować się blisko wroga. Angielscy łucznicy nieśli z sobą na pole walki ostrokoły obijane skórami - ustawiano je od strony, od której spodziewano się ostrzału. Ostrokoły te chroniły też przed ewentualnymi szarżami jazdy. Oddziały łuczników były używane do likwidacji podobnych sił przeciwnika. Problemy zaczynały się w momencie, gdy atakowała piechota. Kusznicy ustawiali na polu bitwy pawęże, za którymi się kryli, wychylając się jedynie do oddania strzału.

Pod koniec ery kusznicy i pikinierzy współpracowali ze sobą na polu bitwy, tworząc mieszane formacje. Piki trzymały na odległość oddziały, które mogły wejść w starcie bezpośrednie, podczas gdy kusznicy bądź strzelcy prowadzili ostrzał oddalonych formacji nieprzyjaciela. Takie połączone jednostki ćwiczyły przemieszczanie się i przeprowadzanie ataków. Wroga jazda zazwyczaj ustępowała w obliczu połączonych sił pikinierów oraz strzelców. Jeśli przeciwnik nie miał identycznych formacji, zazwyczaj bitwa była dla niego przegrana. 

<i>Taktyka piechoty<i> 

Taktyka wojsk pieszych w średniowieczu polegała zazwyczaj na jak najszybszym dotarciu do linii wroga i rozpoczęciu walki. Frankowie zwykli rzucać toporami tuż przed zwarciem, by złamać ducha bojowego wroga. Wojowie polegali jedynie na swojej sile i bezwzględności. 

Powstanie rycerstwa odstawiło czasowo piechotę na dalszy plan pola bitwy, głównie ze względu na fakt, iż nie istniały dobrze wyszkolone oddziały tego typu. Trzonem armii pieszych w średniowieczu było niewyszkolone i słabo uzbrojone chłopstwo.

Sasi i wikingowie rozwinęli obronną technikę zwaną ścianą tarcz. Wojownicy stawali ramię w ramię, a ich długie tarcze stanowiły ochronę. To pozwalało przeciwstawić się jeździe i łucznikom - formacjom, których w obu tych armiach było jak na lekarstwo.

Piechota przeżywała rozkwit jedynie tam, gdzie ówczesne armie składające się z ciężkiej jazdy nie mogły działać – w górzystych krainach, takich jak Szkocja czy Szwajcaria, oraz w nowo powstałych miastach. Z konieczności w obu tych przypadkach wykorzystywano armie piesze pozbawione jazdy lub dysponujące nią w niewielkich ilościach. W obu też przypadkach odkryto, że jazda nie może tak łatwo pokonać umocnień i pik. Doświadczona formacja pikinierów mogła powstrzymać uderzenia nawet elitarnych oddziałów jazdy z najbogatszych krain i to za cenę ułamka kosztu ponoszonego na wyszkolenie jeźdźców.

Formacja zwana schiltronem, czyli ustawienie wojów z włóczniami w okrąg, pojawiła się w okresie wojen o wyzwolenie pod koniec XIII stulecia (znakomicie pokazana w filmie <i>Braveheart<i>). Szybko przekonano się, iż schiltron jest wysoce efektywną formacją obronną. Robert Bruce wybierał na miejsca bitew tereny podmokłe, co dodatkowo osłabiało impet uderzenia angielskiej jazdy. 

Szwajcarzy zdobyli sławę jako wojownicy walczący pikami. W zasadzie polegało to na ożywieniu idei greckich falang, czyli na walce przy pomocy broni na długich drzewcach. Formowali oni czworoboki ze swoich pikinierów. Cztery zewnętrzne szeregi trzymały swoją broń nisko, co było efektywną przeszkodą dla szarżującej kawalerii. Żołnierze z tylnych rzędów używali zakończonych ostrzami pik do rażenia przeciwnika, który wszedł w zwarcie z taką formacją. Szwajcarzy ćwiczyli ten rodzaj manewrów i potrafili je przeprowadzać naprawdę błyskawicznie. Była to doskonała formacja zarówno ofensywna, jak i defensywna.

Odpowiedzią na pikinierów była artyleria, zdolna siać spustoszenie w zwartych szeregach tych formacji. Po raz pierwszy zastosowali ją efektywnie Hiszpanie. Oni też walczyli z takimi formacjami, wykorzystując piechotę wyposażoną w miecze i tarcze. Były to jednostki lekkozbrojne, zdolne do wejścia pomiędzy piki i walki przy pomocy krótkich mieczy. Puklerze, które nosili, były lekkimi i poręcznymi tarczami. Pod koniec średniowiecza Hiszpanie jako pierwsi rozpoczęli eksperymentowanie z połączonymi formacjami pikinierów, szermierzy i strzelców. Była to bardzo efektywna taktyka, pozwalająca na atak i obronę w każdym niemal terenie. Pod koniec tej ery wojska hiszpańskie były najskuteczniejsze na starym kontynencie.
