<b>Krucjaty<b>

Wyprawianie się z pielgrzymką do miejsc świętych było w średniowieczu dla przeciętnego chrześcijanina ważnym wydarzeniem. Wiele było sanktuariów w Europie, ale najważniejsze były w Ziemi Świętej, w Palestynie. Powstanie Turków sprawiło, że wyprawy do Jerozolimy i innych miejsc świętych stały się niebezpieczne. Turcy dość bezceremonialnie rozprawiali się z innowiercami i to zakończyło kruchy pokój pomiędzy chrześcijanami a muzułmanami. W tym samym czasie Turcy naciskali mocno na Bizancjum, by odzyskać wpływy w Azji Mniejszej. W rezultacie tych działań papież Urban wezwał świat chrześcijański do krucjaty w obronie Ziemi Świętej przed muzułmanami.

Wezwanie do krucjaty zelektryzowało rycerzy w całej Europie. Byli to ludzie mocno wierzący. Równie ważna była okazja do zdobycia znacznych łupów, co czyniło krucjatę atrakcyjniejszą od potykania się z byle kim z sąsiedztwa. 

W roku 1097 armia składająca się z 30000 ludzi, w tym wielu pielgrzymów, skierowała się do Azji Mniejszej. Pomimo waśni wybuchających pomiędzy feudałami, a także złamanych obietnic danych krzyżowcom w Bizancjum, krucjata postępowała naprzód. Turcy nie byli na nią przygotowani. Francuska ciężka jazda nie miała doświadczeń w walce z lekkimi jeźdźcami wschodu, podobnie jak ci drudzy w starciach z rycerzami. Wytrzymałość i siła rycerstwa zapewniła jednak zwycięstwo w tej kampanii. Antiochia została zdobyta podstępem w 1098 roku, a Jerozolima w 1099, po ataku na słaby garnizon. Chrześcijanie poniżyli się po tych zwycięstwach, mordując masowo wielu mieszkańców bez względu na płeć, wiek czy wyznanie. Wielu krzyżowców powróciło do domu, ale spora część pozostała, by utworzyć na podbitych ziemiach feudalne królestwa podobne do ich europejskich odpowiedników.

Chrześcijańscy władcy Jerozolimy byli otoczeni przeważającymi liczebnie muzułmanami, którymi usiłowali rządzić, dlatego też pobudowali zamki i opłacali najemników do ich bronienia. Ale cywilizacja i religia Franków była zbyt obca okolicznym mieszkańcom, by ich przekonać do siebie. Dlatego krzyżowcy siedzieli w swoich zamkach i odpowiadali jedynie na ataki arabskich wojsk. Przez sto albo dwieście lat trwała typowa wojna podjazdowa. Rycerze byli silni, ale powolni. Arabowie nie byli w stanie przeciwstawić się szarzy, ale jazda rycerska nie mogła krążyć wokół nich i wybierać tych, którzy się wyłamali z szyku, ani zastawiać pułapek na pustyni. Królestwa krzyżowców skupiały się zatem na wybrzeżu, gdzie łatwo było o zapasy i posiłki napływające droga morską.  

Wtedy zaczęto tworzyć chrześcijańskie zakony rycerskie, które miały za zadanie bronić Ziemi Świętej. Templariusze, joannici - to byli głównie Francuzi. Krzyżacy rekrutowali się spośród Niemców.

Królestwa krzyżowców mogły przetrwać jakiś czas, gdyż nauczono się sztuki negocjacji, kompromisu i wykorzystywania jednych plemion arabskich przeciw drugim. Ale pojawił się wielki wódz Arabów, który zjednoczył wszystkie plemiona. Saladyn został sułtanem Egiptu i Syrii w roku 1147. W roku 1187 pokonał krzyżowców na pustyni i zdobył Jerozolimę.

Przez następne stulecie Europejczycy usiłowali odzyskać kontrolę nad Jerozolimą i Ziemią Świętą, ale osiągali jedynie tymczasowe sukcesy. Ogłoszono jeszcze osiem krucjat, ale wszystkie zdołały jedynie przybić do brzegu i posunąć się odrobinę w głąb lądu, zanim zostały zmuszone do odwrotu. Czwarta krucjata nie dotarła nawet do Palestyny. Pod wodzą weneckiego doży zajęła się łupieniem Konstantynopola, po którym Bizantyjczycy już nie zdołali się podźwignąć. Jedną z najstraszniejszych klęsk była dziecięca krucjata rozpoczęta w 1212 roku. Kilka tysięcy chrześcijańskich dzieci pognano aż do Aleksandrii w Egipcie, gdzie zostały sprzedane w niewolę. 

Spuścizną po krucjatach była wielka nienawiść pomiędzy chrześcijanami i muzułmanami, upadek feudalizmu oraz otwarcie na nowe kultury. Feudalizm upadł, ponieważ wielu posiadaczy ziemskich zbankrutowało, opuszczając swoje ziemie i króla. Wielu lenników nigdy nie wróciło z krucjat. W językach europejskich pojawiły się za to nowe słowa, takie jak bawełna, muślin, dywan czy bazar. Europejczycy przywieźli ze sobą nowe tkaniny, przyprawy i jedzenie. Zapotrzebowanie na te dobra rozkręciło handel i przyczyniło się do wzrostu znaczenia kupieckich miast Italii, zwłaszcza Genui i Wenecji. Był to też przyczynek do okresu wielkich odkryć, który rozpoczął się w XIV wieku. Skarby przywożone z wypraw zasilały lokalną gospodarkę i pomagały w rozwoju ekonomicznym.
