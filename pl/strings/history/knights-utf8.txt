<b>Powstanie rycerstwa<b>

W czasie panowania Karola Wielkiego wojownicy na koniach stali się elitą armii, ale wkrótce rozpowszechnili się na całą Europę. Walka tego typu wydawała się bardziej chlubna, dawała też przewagę w szybkości i pozwalała na tratowanie pieszych wojów niższego stanu. Był to też swoisty wyznacznik statusu, bowiem koń, zbroja i broń kosztowały wówczas majątek. Tylko człowiek bogaty mógł sobie pozwolić na walkę w siodle.

Pod koniec średniowiecza królowie mieli już zbyt mało pieniędzy, by opłacać wielkie armie składające się z drogiej jazdy. Wojownicy zostali wasalami i otrzymali ziemię. Z tych nadań mieli utrzymywać konie i opłacać ekwipunek. W większości przypadków wasale utrzymywali też określone oddziały żołnierzy. W czasach, gdy władza centralna była słaba, a komunikacja z rubieżami praktycznie nie istniała, wasale ze swoimi podopiecznymi byli odpowiedzialni za utrzymanie prawa i porządku na swoich ziemiach. W zamian za nadania musieli tylko służyć swojemu seniorowi. W ten sposób władcy i królowie mogli zwoływać swoje armie w razie potrzeby. A elitą tych armii byli wasale na koniach.

Po pewnym czasie elitarne oddziały jeźdźców zachodniej Europy zyskały miano rycerstwa. Wykształcił się wśród nich kodeks, który szczegółowo określał normy moralne. Rycerze zachowywali się honorowo tak na wojnie, jak i w czasach pokoju, ale tylko gdy mieli do czynienia z równymi sobie, nie zaś z pospólstwem, które stanowiło większość ówczesnych społeczeństw. Rycerze utworzyli klasę panów, kontrolując ziemie, z których cały profit przypadał im właśnie. Status szlachectwa w tych mrocznych czasach zależał w pierwszym rzędzie od waleczności. Z czasem tytuły stały się dziedziczne.

<i>Kodeks rycerski<i>

Kodeks rycerski początkowo określany był mianem "chivalry", co oznaczało wspólnotę jeźdźców. Elita wojowników średniowiecza pragnęła odróżniać się od kleru i chłopstwa właśnie biegłością w jeździe i walce. Rącze i silne konie, piękna i skuteczna broń, zdobione pancerze, oto najczęstsze symbole wysokiego statusu w owych czasach.

W wieku dwunastym kodeks rycerski określał już wszystkie dziedziny życia. Oto jego podstawowe zasady:

*  Chroń kobiety i słabych.
*  Walcz o sprawiedliwość, przeciwstawiaj się niegodziwości.
*  Kochaj ojczyznę.
*  Broń kościoła, nawet z narażeniem życia.

W zasadzie szlachta i rycerstwo zapominali o kodeksie, kiedy tylko w czymś im przeszkadzał. Ważniejsze były spory pomiędzy możnymi panami i walka o ziemie. Germańskie prawo plemienne, nakazujące podzielić majątek ojca po jego śmierci pomiędzy wszystkich synów, miast dać go pierworodnemu, sprawiało, iż nieustannie toczono bratobójcze wojny o spadek. Klasycznym tego przykładem była walka pomiędzy wnukami Karola Wielkiego. Całe średniowiecze to jedno pasmo takich wojen, w których najbardziej ucierpiała ludność wsi.

W późnym średniowieczu królowie tworzyli ordery (świeckie zakony), będące w istocie ekskluzywnymi bractwami, do których mogli przynależeć tylko najznamienitsi rycerze i w których przysięgano wierność królowi i sobie nawzajem. Wejście do takiego zakonu było szczególnym wyróżnieniem i jednym z najwyższych zaszczytów. W roku 1347, podczas wojny stuletniej, król Edward III ustanowił order związany z zakonem, który istnieje do dzisiaj. Skupiał on 25 najznamienitszych rycerzy Anglii i został stworzony, by zapewnić ich całkowite posłuszeństwo królowi i poświęcenie wojnie.

Order Złotego Runa został ustanowiony przez Filipa Dobrego z Burgundii w roku 1430 i wkrótce stał się najbardziej znaczącym orderem Europy. Król Francji Ludwik XI ustanowił order św. Michała, by kontrolować swoją szlachtę. Ordery Calatrava, Santiago i Alcantara zostały ustanowione, by przegnać muzułmanów z Hiszpanii. Zjednoczono je pod rządami Ferdynanda Aragońskiego, którego małżeństwo z Izabelą Kastylijską doprowadziło do powstania jednolitego państwa hiszpańskiego. Został on mistrzem wszystkich tych zakonów. 

<i>Pasowanie na rycerza<i>

Chłopcy ze szlacheckich rodów po osiągnięciu wieku 7 bądź 8 lat byli wysyłani do zamków wielkich panów, by tam służyć jako paziowie. Pobierali podstawowe nauki od kobiet z rodziny pana, uczono ich też jazdy i szermierki. W wielu lat 14 młodzik stawał się giermkiem. Przydzielano go wówczas rycerzowi, by u jego boku kontynuował edukację. Giermek był wiernym towarzyszem i sługą rycerza. Do jego obowiązków należało polerowanie broni i pancerzy (dla ochrony przed rdzą), pomoc przy przywdziewaniu i zdejmowaniu zbroi czy pilnowanie dobytku.

Podczas turniejów i w bitwie giermkowie asystowali swoim rycerzom. Podawali broń, przyprowadzali konie, opatrywali rany, wynosili rannego rycerza w bezpieczne miejsce lub zapewniali godny pochówek. W wielu przypadkach giermkowie walczyli też u boku swoich rycerzy podczas wielkich bitew. Z drugiej strony, rycerze zazwyczaj unikali pojedynków z giermkami, szukając starcia z równymi sobie albo wyższymi rangą przeciwnikami. Giermkowie zabiegali o walkę z rycerzem, co dawało szansę na rozgłos za zabicie bądź schwytanie wyższego rangą wojownika. 

Oprócz szkolenia w sztukach walki, giermkowie pobierali lekcje czytania, a czasem nawet pisania, budowali tężyznę fizyczną w przeróżnych grach. Studiowali także muzykę, śpiew i taniec. 

W wieku 21 lat giermek mógł być pasowany na rycerza. Odpowiedni kandydaci mogli być pasowani przez króla bądź innego znamienitego rycerza. Była to początkowo dość prosta ceremonia, polegająca na położeniu miecza płazem na obu ramionach pasowanego, a następnie na przypasaniu pochwy. Z czasem ceremonia ta została wzbogacona o kolejne rytuały dodane nawet przez Kościół. Kandydatów kąpano, wycinano im włosy z nosa, musieli też wytrwać w modlitwie przez całą noc. Rankiem kandydat otrzymywał miecz i rycerskie ostrogi.

Stan rycerski był przeznaczony tylko dla tych, którzy posiadali wystarczająco dużo ziemi i wpływów z nich, by wypełniać stawiane im wymagania. Bogaty książę bądź biskup mógł wspierać spore oddziały rycerzy, aczkolwiek wielu z nich utrzymywało się na własną rękę. Giermkowie, którzy wykazywali się wielkimi czynami podczas bitew, mogli być pasowani na rycerzy na polu walki. 

<i>Turnieje<i>

Markowane walki pomiędzy rycerzami, zwane turniejami, zaczęły się pojawiać w X wieku i zostały natychmiast potępione przez II Sobór Laterański pod przewodem papieża Innocentego II oraz większość władców Europy, którzy obawiali się, iż ich rycerstwo zostanie przetrzebione podczas tych frywolnych zabaw. Turnieje mimo to przetrwały i wkrótce stały się integralną częścią życia rycerzy.

Turnieje początkowo były areną starć pojedynczych rycerzy, ale z czasem ich zasady ewoluowały. Stały się wydarzeniami towarzyskimi, które zyskiwały sponsorów, a uczestnicy zjeżdżali na nie z odległych krain. Wyznaczano specjalne areny do walk, otoczone sektorami dla widowni i pawilonami dla wojowników. Rycerze walczyli w turnieju pojedynczo, ale czasem tworzyli też zespoły. Toczone były piesze pojedynki na rozmaite rodzaje broni i symulowane bitwy, w których brały udział grupy rycerskie. Ale głównym punktem programu były starcia rycerzy konnych, szarżujących na siebie z kopiami. Król odznaczał zwycięzców cennymi nagrodami i zaszczytami.

Ale w trzynastym stuleciu ilość zabitych i rannych w turniejach była już tak wielka, że królowie podnieśli alarm. W samej Kolonii w 1240 roku poległo sześćdziesięciu rycerzy. Papież chciał, by jak największa ilość rycerstwa brała udział w krucjatach, zamiast trwonić życie w turniejach. Stępiono zatem broń i wprowadzono reguły ograniczające możliwość odniesienia ran, ale to niczego nie zmieniło. Król Francji Henryk II został śmiertelnie raniony podczas turnieju z okazji zamążpójścia swojej córki.

Pojedynkowano się zazwyczaj w gronie przyjaciół, ale bywało, że dochodziło do walki na śmierć i życie pomiędzy wrogami. Przegrani w turnieju byli więzieni i musieli wpłacić okup na rzecz zwycięzców, by odzyskać wolność. Heroldowie ogłaszali wyniki walk jak dzisiejsi sprawozdawcy sportowi. Pośledni rycerz dzięki zwycięstwu mógł zgromadzić majątek i ożenić się z kobietą z wyższego rodu.  

<i>Zakony rycerskie<i>

W czasach krucjat powstały zakony świeckie, składające się z rycerzy wspierających interesy Kościoła. Stały się one elitą wojsk krzyżowców i najbardziej znienawidzonymi wrogami Arabów. Niestety, po zakończeniu krucjat większość z nich przestała istnieć.

Pierwszym zakonem rycerskim byli Rycerze Świątyni, zwani templariuszami. Zakon ten założono w roku 1118, aby bronić Ziemi Świętej. Templariusze składali śluby ubóstwa wzorem benedyktynów i nosili wyróżniające ich białe płaszcze z czerwonymi krzyżami. Byli jednymi z najdzielniejszych obrońców Ziemi Świętej. Byli też ostatnimi krzyżowcami, którzy ją opuścili. W kolejnych latach zgromadzili bogactwa z licznych nadań oraz lichwy, jaką prowadzili bez umiaru, ściągając w końcu na siebie gniew królów. W 1307 roku francuski król Filip IV oskarżył ich o wiele zbrodni, nie wyłączając herezji. Nakazał wtrącić wszystkich schwytanych templariuszy do lochów i skonfiskować ich majątki. W innych krajach Europy postąpiono podobnie i zakon przestał istnieć. 

Zakon Maltański, znany też pod nazwą Joannitów, powstał, by sprawować opiekę nad chorymi i biednymi pielgrzymami przybywającymi do Ziemi Świętej. Wkrótce jednak został przekształcony w zakon rycerski. Joannici nosili czerwone płaszcze z białymi krzyżami i także składali śluby św. Benedykta. Joannici zachowywali wysokie standardy moralne. Po upadku ich głównego zamku, Krak des Chevaliers, wycofali się z Ziemi Świętej i przenieśli się na wyspę Rodos. Wygnani z Rodos przez Turków, osiedli ostatecznie na Malcie.

Trzecim z wielkich zakonów rycerskich byli krzyżacy, którzy w roku 1190 złożyli śluby obrony niemieckich pielgrzymów zmierzających do Ziemi Świętej. Zanim krucjaty dobiegły końca, zakon ten skupił się na nawracaniu pogan w Prusach i w krajach nadbałtyckich.

<i>Heraldyka<i>

Aby wyróżnić znamienitych rycerzy na polu walki, stworzono system oznaczeń herbowych. Każdy ze szlachciców otrzymał odrębny symbol, który był widoczny na jego tarczy, płaszczu, proporcu, fladze i pieczęci. Płaszcz, na którym znajdował się symbol, określany był mianem herbowego, i nazwa ta przyjęła się dla samego wizerunku. Niezależna organizacja zwana Kolegium Heraldycznym zatwierdzała wszystkie herby, by nie było wśród nich dwóch identycznych. Wszystkie herby były przez heraldyków notowane i gromadzone w specjalnych księgach.

Herby były przekazywane z pokolenia na pokolenie, ale mogły też ulegać modyfikacjom, na przykład na skutek małżeństw. Specjalne wzory były zastrzeżone dla rodów królewskich. Pod koniec średniowiecza prawa do herbów nabyły miasta, gildie, a nawet bogaci mieszczanie stanu niższego. 

Na polu bitwy herby stanowiły swoisty system identyfikacji sprzymierzeńców i wrogów, pomagały też w wyborze godnych siebie przeciwników do pojedynków. Heraldycy tworzyli listy rycerzy walczących po każdej ze stron na podstawie ich herbów. Traktowano ich jako osoby neutralne i mogli się poruszać pomiędzy wrogimi armiami. Z tego też powodu byli czasem wykorzystywani do przenoszenia wiadomości z oblężonych miast. Po bitwie heraldycy identyfikowali zabitych właśnie po herbach.
