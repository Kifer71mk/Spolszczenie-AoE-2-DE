<b>Hunowie (408 do 453)<b>

Hunowie byli ludem koczowniczym, pochodzącym z okolic Mongolii w Azji Środkowej, który w III wieku rozpoczął swą prawdopodobnie spowodowaną zmianami klimatycznymi wędrówkę na zachód. Żyli w siodle i mieli doskonale opanowaną walkę konną zarówno z użyciem włóczni, jak i łuków. Wraz z rodzinami i ogromnymi stadami koni oraz zwierząt domowych wyruszyli na poszukiwanie nowych pastwisk i miejsc pod osadnictwo. Dzięki biegłości wojennej i dyscyplinie stanowili siłę nie do zatrzymania, która wypierała lub niszczyła wszystko na swojej drodze. Nastąpił efekt domina, który ominął potężny Konstantynopol i Cesarstwo Wschodnie i dotknął tereny za Dunajem i Renem. Doprowadził on ostatecznie do upadku Cesarstwa Zachodniego w 476 roku.

Po znalezieniu dogodnych ziem Hunowie osiedlili się na równinach dzisiejszych Węgier, wybierając na swoją stolicę miasto Szeged nad rzeką Cisą. Potrzebowali ogromnych pastwisk, które mogłyby wyżywić ich konie oraz inne zwierzęta. Hunowie kontrolowali za pomocą sojuszy czy podbojów ogromne imperium, rozciągające się od Uralu aż po rzekę Rodan we Francji.

Hunowie byli znakomitymi jeźdźcami, szkolonymi już od wczesnego dzieciństwa. Niektórzy uważają, że to właśnie oni wynaleźli strzemię, które w znacznym stopniu zwiększyło siłę bojową jeźdźca uzbrojonego w kopię. Dzięki ogromnej prędkości, z jaką się poruszali, zmieniając konie kilka razy dziennie, wzbudzali popłoch wśród swoich wrogów. Kolejną przewagę dawał Hunom refleksyjny łuk złożony, o wiele lepszy od łuków europejskich. Stojąc w strzemionach, Hunowie mogli strzelać we wszystkich kierunkach. Ich taktyka polegała na zaskoczeniu i błyskawicznych atakach. Armia Hunów składała się z lekkozbrojnej konnicy, a ich struktura polityczna wymagała silnego wodza, który mógłby wyznaczyć im cel.

Szczyt potęgi Hunów przypada na okres rządów Attyli, który został wodzem w 433 roku. Przeprowadził on serię najazdów na obszary dzisiejszej południowej Rosji i Persji. Następnie zwrócił swą uwagę na Bałkany, w czasie dwóch najazdów siejąc tam terror i zniszczenie, wycofując się dopiero po sowitej zapłacie. W 450 roku Attyla ruszył przeciwko Cesarstwu Zachodniemu, przechodząc Ren na północ od Moguncji, prowadząc ok. 100 tys. wojowników. Wdarłszy się na 150 kilometrów w głąb Cesarstwa, złupił większość miast na terenie obecnej północnej Francji. Rzymski wódz Aecjusz powołał armię złożoną z Rzymian i Germanów i wyruszył przeciwko Attyli, który oblegał Orlean. W wielkiej bitwie na Polach Katalaunijskich (Chalons) Attyla został pokonany, ale nie zniszczony.

Bitwa na Polach Katalaunijskich jest uważana za jedną z najważniejszych bitew w historii, gdyż od jej losów mógł zależeć upadek religii chrześcijańskiej w Europie Zachodniej i prawdopodobnie zdominowanie tych terenów przez ludy azjatyckie.

Następnie w poszukiwaniu nowych łupów Attyla najechał Italię. Kiedy tam wkroczył, uchodźcy uciekli na przybrzeżne wyspy, zakładając, według tradycji, Wenecję. Chociaż siły rzymskie były zdziesiątkowane, a większość armii znajdowała się wciąż w Galii, Hunowie także byli słabi. Osłabiły ich nieustające kampanie, choroby oraz głód panujący w Italii. Podczas doniosłego spotkania z papieżem Leonem I Attyla zgodził się wycofać.

Po śmierci Attyli w 453 roku imperium Hunów rozpadło się, ponieważ zabrakło silnego przywódcy, który miałby podobny autorytet. Podległe ludy zbuntowały się, a frakcje walczyły ze sobą o władzę. Fala nowych najeźdźców, takich jak Awarowie, doprowadziła do zniknięcia Hunów.
