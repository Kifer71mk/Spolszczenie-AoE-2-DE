<b>Mongołowie<b>

Koczownicze plemiona Mongolii stworzyły największe (pod względem podbitego terytorium) imperium w dziejach świata. Seria podbojów rozpoczęła się w XII stuleciu. Mongołowie ścierali się z większością potęg średniowiecznej Azji i Europy i zazwyczaj wychodzili z tych potyczek zwycięsko. Imperium mongolskie zawdzięczało swoje istnienie wyłącznie armii, która pod wieloma względami nie miała sobie równych w ówczesnym świecie. Dla większości wrogów była po prostu niezwyciężona. Odwrót z Europy następował jedynie w przypadku śmierci członka królewskiej rodziny. Pretendenci do tronu wyruszali do ojczyzny na czele swoich armii, by już nigdy nie powrócić.

<i>Armia mongolska<i>

Mongołowie to plemiona pasterzy i myśliwych, którzy spędzali większość życia w siodłach. Mężczyźni już w bardzo wczesnej młodości uczyli się biegłości w jeździe i posługiwaniu się łukami refleksyjnymi. Gdy dochodziło do wyprawy wojennej, każdy sprawny mężczyzna do sześćdziesiątego roku życia musiał wyruszyć do boju. Armie zjednoczonych Mongołów składały się, praktycznie rzecz biorąc, z całej męskiej populacji. 

Mongolscy wojownicy byli niezwykle zdyscyplinowani podczas walki. Łupy dzielono pomiędzy wszystkich. Opuszczenie towarzyszy na polu walki karano śmiercią. Dyscyplina w połączeniu z twardym przywództwem i niezwykłą błyskotliwością oraz dobra organizacja sprawiły, iż Mongołowie z chmary jeźdźców zmienili się w prawdziwą armię.

Armia mongolska zorganizowana była w systemie dziesiętnym, z oddziałami w sile 10, 100, 1000 i 10000 żołnierzy. Oczywiście liczebność jednostek była jedynie zbliżona do liczb wyjściowych, w związku z ponoszonymi stratami. Najczęściej spotykanymi jednostkami były samodzielne oddziały liczące 10000 żołnierzy, odpowiedniki współczesnych dywizji. Poszczególni żołnierze identyfikowani byli jednak najczęściej z oddziałami liczącymi 1000 wojowników, które były odpowiednikami współczesnych nam półków. Mongołowie tworzyli trzon każdego z 1000-osobowych oddziałów, natomiast Tatarzy i Merkici byli dzieleni pomiędzy różne jednostki. 

Czyngis-chan stworzył oddział straży przybocznej liczący 10000 żołnierzy. Jednostkę tę uformowano jedynie z członków jego plemienia, a wybór do niej był najwyższym zaszczytem. W początkowym okresie swojego istnienia była to także honorowa forma przetrzymywania zakładników, ale z czasem ewoluowała w powiązaną rodzinnie strukturę stanowiącą podstawę elity rządzącej imperium. 

Na początku mongolscy żołnierze nie otrzymywali żadnej zapłaty, prócz udziału w łupach wojennych. Awansowano jedynie za zasługi. Jednakże gdy tempo podbojów osłabło, wypracowano nowy system wynagradzania za służbę, a oficerowie mogli przekazywać swoje stanowiska wskazywanym następcom. 

Każdy żołnierz zabierał ze sobą na kampanie nawet do pięciu koni, co pozwalało na ich częste zmiany i szybsze tempo przemarszu. Żadna z ówczesnych armii nie była tak mobilna jak mongolska, dopiero współczesne nam jednostki zmotoryzowane zdołały im dorównać.

Mongołowie walczyli głównie jako lekkozbrojna kawaleria (nie nosili pancerzy), wykorzystująca masowo łuki refleksyjne. Ta lekka broń niewielkich rozmiarów miała spory zasięg i wielką siłę rażenia. Armia korzystała także z Chińczyków i ludów Bliskiego Wschodu podczas prowadzenia oblężeń. Piechota, oddziały garnizonowe oraz ciężka jazda walcząca przy pomocy kopii pochodziły głównie z podbitych ludów.

<i>Taktyka Mongołów<i>

Mongolskie armie budziły respekt dzięki sile ognia i zdolności do szybkich manewrów. Powszechny był strach przed ich bezwzględnością, wśród wrogów mieli opinię bezlitosnych barbarzyńców. Przeciwnicy byli zazwyczaj o wiele mniej mobilni i ostrożniejsi. Dlatego Mongołowie zmierzali zawsze do rozdzielenia wojsk przeciwnika, a gdy do tego doprowadzili, likwidowali poszczególne oddziały masowym ostrzałem z łuków. Starali się także otoczyć bądź odciąć oddziały przeciwnika, by zyskać lokalną przewagę liczebną. W walce z jazdą starali się ranić maksymalną liczbę koni, by uczynić jeźdźców bardziej narażonymi na ataki.

Mongolska lekka jazda nie była w stanie mierzyć się z szarżami ciężkiej jazdy, zatem udawała odwrót, by wciągnąć rycerstwo w wyczerpujące pościgi, i podejmowała walkę dopiero wówczas, gdy atakujący stracili impet. Uciekający jeźdźcy błyskawicznie zawracali i z ofiar stawali się łowcami. Słynęli też z mistrzowskich zasadzek. Głównodowodzący potrafili zrobić doskonały użytek ze zwiadowców, umieli także zsynchronizować manewry dużych oddziałów, by zmusić przeciwnika do walki w niesprzyjających okolicznościach.

Mongołowie potrafili posunąć się wręcz do aktów terroru, by w ten sposób psychicznie osłabić swoich przyszłych, potencjalnych wrogów. Jeśli zmasakrowali ludność zdobytego z trudem miasta, znacznie wzrastały szanse na to, że kolejne miasto podda się bez walki. Ta taktyka sprawiła, że wiele osad poddawało się, gdy tylko podchodziły pod nie mongolskie oddziały.
