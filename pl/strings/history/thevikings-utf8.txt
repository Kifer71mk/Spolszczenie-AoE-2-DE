<b>Wikingowie<b>

Mieszkańcy Skandynawii wiedli życie pasterzy, rolników i rybaków przez całe stulecia. W szóstym wieku zaczęli parać się handlem w rejonie Morza Bałtyckiego oraz w głębi Rusi (dzięki systemowi ogromnych rzek). Z nieznanych dotąd przyczyn na początku VIII wieku rozpoczęli zbrojne napaści na wybrzeża Europy. Być może zostali omamieni bogactwami, z jakimi spotykali się podczas wypraw handlowych, i wyczuli słabość kultur południowych, a może nowe technologie żeglarskie pozwoliły im wreszcie na dalsze wyprawy. W roku 793 pogańscy wikingowie złupili klasztory na Lindisfarne, założone przez Irlandczyków na północno-zachodnich wybrzeżach Anglii.

Płaskodenne drakkary pozwoliły wikingom na szybkie rajdy z morza. Ponieważ w IX wieku nie istniały rozwinięte systemy dróg oraz komunikacji, wikingowie mogli wybrać cel – bogate miasto bądź klasztor, wylądować, wyrżnąć obrońców, dokonać rabunku i zniknąć z łupami, zanim przybyła jakakolwiek pomoc. Ludzie zamieszkujący wzdłuż wybrzeży morskich i w dorzeczach Niemiec, Francji i Brytanii żyli w nieustannym strachu przed takimi napadami. Władcy tych krain popadli w kłopoty w związku z niemożnością zapobieżenia szybkim wypadom wikińskim. Lud przechodził pod opiekę miejscowej szlachty, która budowała zamki i grody obronne. Taki obrót spraw osłabił pozycję władzy centralnej na rzecz szlachty lokalnej.

W miarę upływu IX wieku wikingowie stawali się coraz śmielsi. Połączone siły wikińskie dokonywały już całych inwazji, nie tylko wypadów. Zdobyli główne miasta wybrzeża: Hamburg, Utrecht i Rouen. Osiedlali się na wyspach u wybrzeży brytyjskich, w części Irlandii (założyli Dublin), na Islandii oraz Grenlandii. Duńczycy zdobyli i opanowali wschodnią część Anglii na całe stulecia. Inni wikingowie popłynęli Sekwaną aż do Paryża, który oblegali przez niemal dwa lata, zdobywając ogromny okup i możliwość plądrowania kraju. Jeszcze inni rządzili Rusią (z Kijowa), a nawet wyprawili się na Konstantynopol z Morza Czarnego. Najechali muzułmański podówczas Półwysep Iberyjski oraz basen Morza Śródziemnego.

W X wieku król Francji podpisał traktat pokojowy z wikingami, oddając im część swojego królestwa (Normandię) i uczynił ich przywódcę księciem. Częścią tego traktatu było także przyjęcie chrześcijaństwa. Normanowie stali się jednymi z najbardziej znanych ludów średniowiecza. W późniejszym okresie podbili Anglię, ustanawiając pierwsze wielkie królestwo Europy. Inni Normanowie podbili Sycylię, połowę Italii i ustanowili królestwo Palestyny podczas krucjat.

Wikińskie najazdy zakończyły się w X wieku, po części za sprawą chrystianizacji tych ludów i odejścia od pogańskich wierzeń oraz tradycji wojowniczych. Skandynawia została podzielona na królestwa i nowi władcy musieli skupić się na podporządkowaniu własnych ziem i ludów. Osadnicy na Rusi, we Francji i Brytanii wtopili się w lokalne społeczności i kultury. Wojenna machina, powstała, by przeciwdziałać zagrożeniu z ich strony, znalazła teraz nowe pole do popisu – basen Morza Śródziemnego i Palestynę. 
