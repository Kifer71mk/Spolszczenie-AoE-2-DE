<b>Zamki Europy<b>

W początkach dziewiątego stulecia na mapie Europy zaczęły pojawiać się liczne zamki, stawiane przez lokalnych możnowładców. Z początku były to proste w konstrukcji budowle, wkrótce jednak ewoluowały w skomplikowane twierdze. Wiele z nich należało do królów i ich wasali, ale znakomita większość była stawiana na własny koszt przez lokalnych możnowładców. Wznoszono je do obrony przed barbarzyńcami, ale tak naprawdę miały wzmocnić lokalną władzę. Było to możliwe, ponieważ Europa w owych czasach nie posiadała strategicznej obrony ani scentralizowanych władz.

Ciekawym przykładem "uzamkowienia" Europy był francuski region Poitou. Przed napadami wikingów w IX wieku stały tam trzy zamki, ale już w XI stuleciu było ich 39. Taki sam wzór zachowań obowiązywał w całej Europie. Zamki budowano bardzo szybko i dopiero wynalezienie działa zmniejszyło niesamowitą przewagę, jaką dawały podczas walki grube mury. 

Rozpowszechnienie zamków, a także zwiększenie liczebności armii służących do ich obrony wcale nie zaowocowało poprawą bezpieczeństwa i zapanowaniem pokoju, wręcz przeciwnie - rozpoczęły się nieustające wojny. 

<i>Rozwój<i>

Pierwsze zamki nazywano „motte and bailey”. Motte oznaczało szeroki wał ziemny, który miał zazwyczaj 50 stóp wysokości. Na szczycie motte budowano drewnianą wieżę, wokół podstawy stawiano drewnianą palisadę zwaną potocznie bailey. Za nią były chaty, magazyny i zagrody. Całość przypominającą swoistą wyspę zazwyczaj otaczała fosa – rów powstawał przy wybieraniu ziemi na motte. Obie części zamku łączyło wąskie, trudno dostępne przejście. Obrońcy w razie przerwania linii obrony na bailey'u wycofywali się do wieży.

W jedenastym stuleciu kamień zastąpił glinę i drewno stosowane przy budowie zamków. Drewniane wieże otaczane bailey'ami zastępowano kolistymi konstrukcjami z kamienia, zwanymi shell keep (warowniami muszlowymi). One z kolei przekształcono później w klasyczne warownie lub wieże. Za linią murów zwieńczonych palisadą przypominającą stare bailey’e znajdowała się właściwa warownia, a całość otaczano wykopem bądź fosą. Do wnętrza prowadziła tylko jedna brama, chroniona mostem zwodzonym i kratą. Klasycznym przykładem takiej budowli jest londyńska Tower, wybudowana przez Wilhelma Zdobywcę. Początkowo była to wielka kanciasta budowla, której ściany wybielono, by sprawiały większe wrażenie. Kolejni królowie otoczyli ją murami obronnymi i innymi przybudówkami. 

Konstrukcje zamków uległy zmianom, gdy rycerze powrócili z krucjat, wówczas bowiem dotarły wieści o niezwykłych fortyfikacjach i machinach oblężniczych. Koliste zamki tworzono po to, by łatwo otoczyć je jednym bądź kilkoma pasami murów obronnych. Mury wzmacniano początkowo kanciastymi wieżami, potem zmieniając ich kształty na okrągłe. Narożniki wież były łatwiejsze do ukruszenia, co czyniło je mniej odpornymi na ataki. Koliste wieże były pozbawione tej wady. Na ich szczytach, tak jak i na murach, pojawiły się krenelaże, pozwalające na prowadzenie bardziej efektywnej walki.

Działa pojawiły się w Europie na początku czternastego stulecia, ale naprawdę skuteczna artyleria oblężnicza powstała dopiero w połowie XV wieku. Budowa zamków zmieniała się wraz z udoskonalaniem dział. Wysokie, pionowe mury zastępowano niższymi o pochyłej konstrukcji. W połowie piętnastego stulecia znaczenie zamków zaczęło maleć ze względu na rosnące wpływy królów. W XI wieku Wilhelm Zdobywca wydał edykt, na mocy którego przejął na własność wszystkie zamki Anglii, próbując w ten sposób osłabić szlachtę. W wieku trzynastym trzeba było dostać pozwolenie od króla, by móc zbudować lub wzmocnić zamek. Królowie czynili wszystko, co było w ich mocy, by demilitaryzować fortece, tak by nie stanowiły podpory dla ewentualnych buntowników.  

Z czasem zamki przestały służyć za kwatery mieszkalne szlachty i popadły w ruinę. O wiele większe znaczenie miały bogate, ufortyfikowane miasta, choćby ze względu na teren znajdujący się w obrębie murów.

<i>Budowa zamków<i>

Budowa zamku mogła trwać od niespełna roku do niemal dwudziestu lat. Przez kilka stuleci był to dość dochodowy przemysł. Znani mistrzowie i wyrobnicy wędrowali w tym celu od miasta do miasta. 

Wznoszenie zamku Beaumaris w Północnej Walii rozpoczęło się w roku 1295. Zaprojektowano symetryczną budowlę bez słabych punktów. Zatrudnienie na placu budowy znalazło 30 kowali, 400 murarzy i 2000 innych robotników. Do tych ostatnich należał bardzo szeroki zakres obowiązków, od kruszenia skał pod wykopy po transport budulca na szczyt murów. Nigdy jednak nie ukończono tego zamku. Z kolei zamek w Conway, wybudowany w Walii przez króla angielskiego Edwarda I, powstawał przez 40 miesięcy.

Mury zamków budowano z tłuczenia i krzemienia łączonego zaprawą murarską. Miały grubość od 6 do nawet 16 stóp (2 do 5,5 metra). 
