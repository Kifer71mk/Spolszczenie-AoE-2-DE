<b> Niemcy (919 do 1250)<b>

Początki Niemiec datowane są na okres koronowania Karola Wielkiego na Cesarza w roku 800. Po jego śmierci imperium podzieliło się na trzy części, z których dwie miały istotne znaczenie: zachodnie królestwo Franków, z którego wywodzi się dzisiejsza Francja, i wschodnie królestwo, na terenie którego leżą dzisiaj Niemcy. Tytuł Cesarza pozostał w rodzinie Karola Wielkiego aż do X wieku. W 919 roku Henryk, książę Saksonii, został wybrany królem Niemiec. Jego syn Otton został cesarzem w roku 962.

Święte Cesarstwo Rzymskie pod władaniem Ottona I rozciągało się na równinach Niemiec na północy, sięgało wybrzeży Bałtyku, na wschodzie zajmowało część ziem Polski, na południu przebiegało przez tereny Szwajcarii i dzisiejszej Austrii oraz północnych Włoch. Położenie geograficzne sprawiało problem w kontrolowaniu obu części, włoskiej i germańskiej. Oba te terytoria były przedzielone Alpami.

Święte Cesarstwo Rzymskie z początku wydawało się sukcesem, tworzyły je bowiem ziemie Germanii i Italii. Niestety, mieszkańcy pochodzenia germańskiego wciąż nie odeszli za daleko od swoich barbarzyńskich korzeni. Zostali podbici przez Karola Wielkiego zaledwie stulecie wcześniej. Czerpali całymi garściami z kultury, techniki i handlu z Italią. Włosi z kolei przyjęli ich ciepło, wierząc w odrodzenie imperium. Przez minione 500 lat Italia była wielokrotnie najeżdżana. Obrona ze strony imperium, a także opieka papieska pozwoliły miastom-państwom na rozkwit. 

Imperialne armie składały się po części z poddanych Kościoła, którzy służyli cesarzowi, a po części z niewolników szkolonych do walki i wyekwipowanych, jak rycerze. Armii tych używano do tłumienia wszelkich oznak buntu lub niepokojów społecznych a także, by przeciwdziałać najazdom wikingów i Madziarów.

NIemcy wciąż składały się z rywalizujących ze sobą księstw, zatem wojownicy niemieccy byli bardzo biegli w swoim fachu. A najbardziej znanymi spośród nich byli teutońscy rycerze, zakon utworzony podczas krucjat. Rycerze ci krzewili chrześcijaństwo w krajach nadbałtyckich, dopóki nie zostali powstrzymani przez Aleksandra Newskiego na zamrożonym jeziorze Pejpus.

Konflikt pomiędzy cesarzami a Kościołem o nadawanie tytułów biskupich zakończył się osłabieniem cesarza zarówno w Italii, jak i w Rzeszy Niemieckiej. Po okresie ekskomuniki cesarza i wojnie z Rzymem autorytet cesarski ostatecznie podupadł. Lokalni książęta rośli w siłę i walczyli z wikingami bez pomocy cesarstwa. W Italii bogacące się miasta utworzyły Ligę Lombardzką i odmówiły uznania zwierzchnictwa cesarskiego.  

Polityczne siły tak Rzeszy Niemieckiej, jak i Italii odwróciły się od władzy cesarza, wybierając lokalnych władców. W czasie desperackich prób odzyskania Italii książęta niemieccy otrzymali kolejne nadania. W trzynastym wieku Święte Cesarstwo Rzymskie istniało już tylko na papierze. Tron pozostawał pusty przez 20 lat. Niemieccy książęta dbali już tylko o własne ziemie. Miasta Italii nie potrzebowały już zwierzchnictwa niemieckiego władcy, potrafiły zadbać same o siebie.

Przyszli cesarze średniowiecza byli wybierani przez niemieckich książąt, ale rządzili tylko tytularnie, nie kontrolując niczego, prócz własnych włości. Rzesza Niemiecka nie odgrywała w kolejnych stuleciach większego znaczenia.
