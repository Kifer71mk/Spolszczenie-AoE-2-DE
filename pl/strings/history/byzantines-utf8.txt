<b>Bizantyjczycy (476 do 1453)<b> 

Bizantyjczycy to nazwa przyjęta od starożytnego miasta zwanego Bizancjum, leżącego nad Bosforem, strategicznym szlakiem morskim wiodącym z Morza Czarnego na Egejskie. Rzymski cesarz Konstantyn zmienił jego nazwę na Konstantynopol w IV wieku i uczynił z niego bliźniaczą stolicę własnego imperium. Wschodnia cześć Imperium Rzymskiego przetrwała o niemal 1000 lat dłużej niż zachodnia, broniąc Europy od wschodu przed inwazją Persów, Arabów i Turków. Bizantyjczycy przetrwali, ponieważ Konstantynopol posiadał potężne mury i szlaki zaopatrzeniowe wiodące wprost z morza. W szczytowym momencie rozkwitu, około szóstego stulecia naszej ery, Bizantyjczycy panowali nad większością terenów dawnego Rzymu, brakowało im jedynie Półwyspu Iberyjskiego (dzisiejsza Hiszpania i Portugalia), Galii (dzisiejsza Francja) i Brytanii. Podbili także Syrię, Egipt i Palestynę, ale już w połowie siódmego stulecia utracili je na rzecz Arabów. Od tamtej pory ich strefa wpływów ograniczała się do terytorium Bałkanów i dzisiejszej Turcji. 

Pierwszym wielkim cesarzem Bizancjum był Justynian I (482 do 565). Jego ambicją było odtworzenie Cesarstwa Rzymskiego i nieomal mu się to udało. Po jego stronie był największy strateg ówczesnych czasów, generał Belizariusz, który potrafił obronić cesarstwo wzięte w ogień krzyżowy przez Persów od wschodu, Wandalów w Afryce Północnej, Ostrogotów w Italii i Słowian na Bałkanach. Niewątpliwe zasługi Justyniana to stworzenie silnych podstaw prawnych i administracyjnych oraz obrona kościoła chrześcijańskiego.

Ekonomia bizantyjska była przez stulecia najmocniejsza w Europie, a to dzięki idealnemu położeniu Konstantynopola, który usytuowany był na przecięciu szlaków handlowych pomiędzy Azją, Europą, Morzem Czarnym i Egejskim. Był to jeden z ważniejszych punktów docelowych na trasie Jedwabnego Szlaku z Chin. Nomisma, złota moneta bizantyjska, była przez ponad osiemset lat podstawową jednostką płatniczą w basenie Morza Śródziemnego. Bogactwa Konstantynopola i jego pozycja ściągnęły nań gniew, a nawet zawiść wielkich miast-państw Italii.

Potęga Imperium Bizantyjskiego opierała się na znakomitej armii, czerpiącej z najlepszych doświadczeń wojennych Rzymian, Greków, Gotów i całego okresu średniowiecza. Podstawą armii była ciężka jazda, używana do przełamywania linii wroga, wspierana zarówno przez lekką jazdę (łucznicy), jak i ciężkozbrojnych rycerzy. Armia była podzielona na oddziały szkolone w taktyce i manewrowaniu. Oficerowie otrzymywali wykształcenie w dziedzinach historii i teorii wojskowości. W walce z przeważającymi siłami barbarzyńskich wrogów udawało im się zwyciężać dzięki znakomitej taktyce i żelaznej dyscyplinie. Armie wspierała cała sieć tajnych agentów i szpiegów, którzy przekazywali informacje o planach wroga i przekupywali ewentualnych agresorów. 

Flota bizantyjska strzegła szlaków handlowych i dbała o to, by miasto otrzymywało dostawy żywności podczas oblężeń. W ósmym wieku atak z lądu i morza przeprowadzony przez Arabów został udaremniony dzięki zastosowaniu tajnego uzbrojenia – tak zwanego "greckiego ognia". Była to broń o nieznanym dzisiaj składzie, coś w rodzaju płynnego napalmu rozpylanego poprzez węże. Grecki ogień strawił niemal całą flotę arabską. 

W siódmym i ósmym stuleciu Arabowie podbili Egipt, Bliski Wschód, Afrykę Północną oraz Hiszpanię, wyjmując te terytoria na zawsze spod kontroli Bizancjum. Tureckie zwycięstwo pod Manzikert w roku 1071 doprowadziło do upadku Azji Mniejszej, jednego z najważniejszych ośrodków zapewniających imperium ziarno, bydło, konie i żołnierzy. W roku 1204 krzyżowcy pod wodzą weneckiego doży podstępem zdobyli Konstantynopol. 

W czternastym stuleciu Turcy ruszają na Europę, zdobywając Adrianopol i omijając Konstantynopol. Osiedlają się masowo na Bałkanach i pokonują w wielkiej bitwie armie chrześcijańskie pod Nikopolis w roku 1396. W maju 1453 roku turecki sułtan Mehmed II zdobywa słabo broniony Konstantynopol dzięki użyciu ciężkich dział. Upadek miasta oznacza koniec Imperium Bizantyjskiego. 
